<?xml version="1.0" encoding="utf-8"?>
<body xml:lang="cs" ns="hostovka.internetguru.cz" class="docinfo linklist">
  <h id="michael_klima-zivotopis" author="Michael Klíma" authorid="hostovka/michael_klima" ctime="2018-05">Životopis</h>
  <desc>Michael Dobromil Klíma (dále jen „MDK“) narozený v roce 1928 v Československu, je nyní občanem Spojených států amerických, ale srdcem a duší je stále Čech. Vyučený v roce 1945 kuchařem a číšníkem v hotelu Alcron v Praze, pod legendárním šéfem a noblesou mezi kuchaři Florianem Zimmermanem, absolvent Státní Hotelové školy v Mariánských Lázních, je v paměti starší generace pracovníků v pohostinství jako přední gastronomický odborník, publicista, autor několika kuchařských knížek a letor několika odborných kurzů.</desc>
  <dl>
    <dt>Moje životní krédo</dt>
    <dd>Early to bed, early to rise, work hard and advertise!</dd>
    <dd>Brzy do postele, brzy vstát, propagovat se a tvrdě pracovat!</dd>
  </dl>
  <p>Do roku 1968, kdy MDK odešel, vlastně již podruhé, do zahraničí, jej návštěvníci známé Čínské restaurace ve Vodičkově ulici v Praze znali jako jednoho vedoucího této restaurace, který stavěl jakost jídel, prvotřídní servis, úctu a pokoru k hostům, a tím i jejich spokojenost, vždy na prvé místo.</p>
  <p>Klímova první emigrace byla hned po vyučení na konci druhé světové války v květnu 1945, kdy odešel za praxí do Francie, do tehdejší meky gastronomie. Pracoval v té době v několika podnicích v Paříži a asi po dvou letech pobytu ve Francii, v Severní Africe a ve Francouzské Indočíně, se před únorem 1948, jak říká „neprozřetelně“ vrátil do Československa.</p>
  <p>Díky jeho pobytu na západě a díky podezření, že byl  francouzským Deuxiéme Bureau vyškolen ku špionáži, mu byla po návratu domů dána možnost pracovat nějakou dobu v hornictví u PTP, což ho ale nezlomilo, a naopak ještě více utvrdilo.</p>
  <p>Později pak pracoval v různých pohostinských podnicích jako číšník, vedoucí nočního klubu, vedoucí výrobny lahůdek, a vedoucí několika hotelů a restaurací, ale kupodivu nikdy ne jako kuchař.</p>
  <dl class="figure">
    <dt><img src="/files/thumbs/michael_klima/obr3.jpg" alt="Čínská kuchyně"/></dt>
    <dd>Čínská kuchyně</dd>
  </dl>
  <p>V té době byl Klíma široké veřejnosti znám také jako autor četných odborných článků v časopisech Výživa lidu, v bývalém časopise Pohostinství a hlavně jako autor tří kuchařek: Čínská kuchyně, Italská kuchyně a Ruská kuchyně.</p>
  <p>Čínská kuchyně, vydaná v roce 1967 byla po jeho odchodu do zahraničí několikráte kopírována, ale Mike je stále pyšný na to, že kterýkoliv recept na Kung Pao, Švej-ču-žou a mnoho dalších čínských jídel které se objevují na českých jídelních lístcích od Šumavy k Tatrám, pochází z jeho kuchařky která nebyla zatím překonána.</p>
  <dl class="figure">
    <dt><img src="/files/thumbs/michael_klima/obr4.jpg" alt="Mike v Mexiku co by Pancho Villa" /></dt>
    <dd>Mike v Mexiku co by Pancho Villa</dd>
  </dl>
  <p>Během svého pobytu v zahraničí MDK pracoval ve všech možných funkcích v řadě známých hotelů a restaurací v Německu, ve Francii, v Africe, v Austrálii, v Indočíně, ve Spojených státech amerických a v Mexiku. Díky tomu je dnes Klíma téměř plynný v němčině, angličtině, francouzštině a ruštině a několika dalšími jazyky jako je španělština a italština se docela dobře dorozumí, nemluvě o slovenštině a polštině nebo o indonézštině a hebjerštině, což jsou také jazyky které se s určitými potížemi pokoušel naučit. Největší potíže, jak říká, má s češtinou, ale tu nepovažuje za cizí jazyk.</p>
  <p>Na seznamu jeho bývalých zaměstnavatelů se objevují taková jména renomovaných hotelových a restauračních společností jako Hilton, Sheraton, Marriott, Holiday Inn, Blackhawk Restaurant, Berghoff Restaurant, Seven Eagles Restaurant a jiná.</p>
  <p>Po příchodu do Spojených států vystudoval obor výpočetní techniky pro pohostinský průmysl na Purdue universitě ve státě Indiana. To dalo základ jeho pozdější expertize ve tvorbě počítačových programů pro pohostinství.</p>
  <dl class="figure">
    <dt><img src="/files/thumbs/michael_klima/obr5.jpg" alt="Certifikát"/></dt>
    <dd>Certifikát</dd>
  </dl>
  <dl class="figure">
    <dt><img src="/files/thumbs/michael_klima/obr6.jpg" alt="Mike při práci na počítači"/></dt>
    <dd>Mike při práci na počítači</dd>
  </dl>
  <p>Jako jeden z prvních odborníků na výpočetní techniku v pohostinském průmyslu (což si nedá vzít), Klíma napsal vůbec první program pro psaní receptur a pro výpočet kalkulací spotřeby surovin na počítačích a asi nebudete věřit tomu, že mu k tomu pomohla dokonalá znalost českých státních norem teplé a studené kuchyně na jejichž tvorbě se mimo jiné také podílel.</p>
  <dl class="figure">
    <dt><img src="/files/thumbs/michael_klima/obr7.jpg" alt="FCSI"/></dt>
    <dd>Foodservice Consultants Society International</dd>
  </dl>
  <p>V té době se s členským číslem 400 stal členem Foodservice Consultants Society International, jedné z předních asociací konzultantů v pohostinství, a založil svoji vlastní konzultační firmu AFTIC (American Foodservice and Travel Industry Consulting).</p>
  <p>FSCSI, je výběrová prestižní organizace která dnes slučuje tisíce odborníků na kuchyňská a hotelová zařízení, projektanty hotelů, restaurací a kuchyní tak zvané „kuchyňáře“; návrháře interiérů a prádelen; odborníky na výuku a trénink zaměstnanců a tvůrce podnikových manuálů, jakož i poradce na management všech odvětví hotelového a restauračního průmyslu.</p>
  <p>V roce 1972 byl přijat za člena dvou významných kuchařských organizací Chef de Cuisine Association of Chicago a American Culinary Federation, ve kterých zastával důležité funkce.</p>
  <dl class="figure">
    <dt><img src="/files/thumbs/michael_klima/obr8.jpg" alt="American Culinary Federation"/></dt>
    <dd>American Culinary Federation</dd>
  </dl>
  <p>Byl také dlouholetým členem Catering Executives Association, což je organizace která slučuje všechny certifikované odborníky na catering. Mimo mnohých titulů a uznání, za účast při mezinárodních kuchařských soutěžích, získal v Americe titul Certified Executive Chef.</p>
  <dl class="figure">
    <dt><img src="/files/thumbs/michael_klima/obr9.jpg" alt="Catering Executives Association"/></dt>
    <dd>Catering Executives Association</dd>
  </dl>
  <dl class="figure">
    <dt><img src="/files/thumbs/michael_klima/obr10.jpg" alt="Členství v České a Slovenské asociaci kuchařů a cukrářů"/></dt>
    <dd>Členství v České a Slovenské asociaci kuchařů a cukrářů</dd>
  </dl>
</body>