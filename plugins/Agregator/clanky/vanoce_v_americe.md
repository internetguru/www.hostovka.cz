
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=263.html" data-image="/files/preview/clanky/vanoce/general.jpg" data-type="article"}

{ctime="2007-12-22" mtime="2019-03-11" data-top="905" id="vanoce\_v\_americe" author="Michael Klíma" short="Vánoce v Americe"}

# Vánoce u nás a v Americe 

{kw="gastronomie, Vánoce, recept"}

Vánoce jsem prožíval v mnoha zemích, jako například ve Skandinávii, Rakousku, Německu, Africe, Vietnamu, Austrálii, a dokonce i v Rusku. Myslím si ale, že se nikde jinde na světě média nesnaží navodit pravou vánoční náladu tak, jako v Americe. Přesto mohu říci, že Vánoce v Americe nejsou takové, jaké si je pamatuji z domova. 

{class="example"}

Ne že by mi scházely jesličky, ale schází mi jiné věci ze vzpomínek na mládí, včetně sněhu. Kolem jesliček je v současné době v Americe velká diskuse, protože podle zákona o oddělení církve od státu, se již nesmí nikde veřejně vystavovat. 

Tady v Kalifornii sice nejsou taková vedra jako v Austrálii, kde jsme Štědrý den slavili u moře na pláži, ale sníh tady také nemáme. Nejbližší sníh je v Mamouth, což je asi 5 hodin jízdy, a tak Vánoce slavíme bez sněhu. Více než sníh mi schází typická česká vánoční jídla, a to hlavně vánoční kapr. 

Mořských ryb, humrů, krevetek, ústřic a všelijakých dalších mořských potvor tady máme jako nikde jinde na světě. O pořádného kapra tady člověk ale nezavadí. A bez kapra to prostě nejsou Vánoce. 

V Americe se kapr nejí ani v Berwynu nebo Ciceru. To jsou předměstí Chicaga a místa s největší koncentrací českých emigrantů. Je to proto, že kapři v Americe nejsou vůbec dobří a jsou považováni za podřadné jídlo. Jsou z pravidla příliš velcí a páchnou bahnem, takže se vůbec nedají jíst. Když už, tak se jí ryby zvané buffalo. Ty se kapru velice podobají, ale věřte mi, že to není ono. 

{id="kapr\_u\_nas_doma"}

## Kapr u nás doma 

U nás doma (v Česku), přinesl živého kapra tatínek domů už tři dny před Vánoci. Věřil na to, že se kapr musí zabít až těsně před smažením, a proto jsme kapra až do Štědrého dne chovali ve vaně. Tím pádem se až do Štědrého dne nikdo nemohl koupat. 

{class="example"}

Dnes bych jeden den bez sprchy asi nepřežil, ale tehdy jsem to považoval za příjemnou změnu v denní rutině. Maminka dokonce říkala, že si v tom libuji, protože jsem prý takový špindíra, že jednoho dne stejně shniji ve vlastní špíně. 

Kapr dostal jméno Franta. Josef nebo Pepík se jmenovat nemohl, protože tak se jmenoval tatínek, ale Frantu jsme v blízkém příbuzenstvu neměli. Jako děti jsme si Frantu okamžitě oblíbili a házeli jsme mu do vany kousky chleba a jiné dobroty. Franta ale asi věděl, co ho čeká, a tak ztratil chuť k jídlu a ničeho se ani nedotkl. 

Zábava (pokud se to tak dá nazvat) začala až na Štědrý den, což byl den Frantovy popravy. Sestra, která byla vždycky měkota, ten den (až do večeře) odešla k babičce a tatínek, který také nebyl velký hrdina, šel do hospody na pivo zapít žal nad Frantou. Takže to zbylo na mně a na mamince. To jste měli vidět to rodeo. 

Maminka Frantu zabíjela úderem do hlavy paličkou na maso, což je údajně nejhumánnější způsob zabíjení kaprů. Franta, jako by ale věděl, že je to jeho poslední minuta, tak mamince z utěrky vyklouzl, a šup na zem, kde jezdil po linoleu jako o závod. A to byl okamžik, na který jsem se těšil, protože moje práce byla Frantu chytit a dát ho znovu na popraviště. 

No a zbytek byl také stejný jako každý rok. Přestože Franta ještě _šuměl_, když ho maminka dávala na mísu, tak se nám do něj moc nechtělo. Franta se totiž za tři dny stal víceméně členem rodiny a komu se chce na Štědrý den jíst svého příbuzného. Nicméně po malé chvíli, příbuzný nebo ne, byl Franta pohřben v našich žaludcích. 

Doma jez, co máš, a jinde, co ti dají. A tak si nakonec člověk zvykne i na americkou stravu. O Vánocích se v amerických rodinách podává především krocan, o kterém již byla řeč ve článku o [díkuvzdání][1], a na druhém místě pečená šunka. 

{id="pecena_sunka"}

## Pečená šunka v Americe 

V Americe je všechno velké. Velká je zem sama o sobě, velké jsou i všechny katastrofy, a tak i vánoční šunka musí být velká a pečená vcelku. To má ovšem svá specifika, která se liší podle regionů. 

{class="example"}

[Pečenému masu][2] se v Americe říká _roasted meat_. Jsou ale i výjimky, jako například u šunky. Pečené šunce se totiž říká _baked ham_, eventuálně _baked glazed ham_. 

Šunku může v Americe koupit syrovou (_fresh ham_) nebo uzenou (_hickory smoked ham_). Pokud Američan řekne _ham_, tak má na mysli šunku uzenou nad ořechovým dřevem. V Americe ale nesmíte věřit všemu, co vám kdo nakuká. Vůně ořechu je zpravidla umělá. 

Další druh šunky je _cured_, což je šunka solená nebo nakládaná v láku nebo v takzvaném [pajcu][3]. Existuje také sušená šunka (_dried ham_). 

{class="important"}

Při nákupu šunky v Americe musíte být velice opatrní. Jak víte, tak v Americe je všechno „česnek bez zápachu a zápach bez česneku“. Tudíž i uzená šunka, není vlastně uzená, ale je pomazaná něčím, čemuž se říká [tekutý kouř][4] (_liquid smoke_). _What a country!_ 

Tím to ale nekončí. Šunku můžete dostat s kostí nebo bez kosti, v celku nebo již nakrájenou. Poslední dobou dokonce také nakrájenou na plátky přímo na kosti. 

V Americe, stejně tak jako dnes i u nás, je možno koupit všechno hotové. Tudíž si můžete koupit i hotovou šťávu na šunku (_glaze_). To ale není ono. Schází mi totiž vůně, která se line po celém baráku, když se šunka peče a také zábava při jejím porcování. 

Při porcování navíc vznikne takzvaný ořez, ze kterého se dělá moje oblíbené jídlo šunkofleky. Co mi však u americké šunky schází nejvíce, je kost, bez které se myslím neobejde žádná pořádná hrachová polévka. 

{short="Glazurovaná šunka" id="glazurovana_sunka"}

## Recept na glazurovanou šunku 

Uzená šunka se v zásadě dá jíst tak, jak je. Glazurováním jí pouze přidáváte chuť. Na glazuru (_glaze_), nepotřebujete přesný recept. 

Složení typické americké glazury: 

  * ¼ lžičky citrónové šťávy, 
  * ¼ šálku pomerančového džusu, 
  * 2 lžíce hnědého cukru, 
  * 1 lžíce margarinu a 
  * ¼ lžičky skořice. 

{class="example"}

Glazura se nedá ničím pokazit a nekladou se u ní meze fantazii, takže do ní můžete bez problému přidat ananas nebo třeba javorový sirup. 

  1. Suroviny smícháme a vaříme na mírném ohni asi 1 minutu. Přidáme jablko a čtvrtinu pomeranče (oboje nakrájené na plátky) a zahřejeme na servírovací teplotu. 
  2. Kůži šunky nařízneme ostrým nožem, šunku pomažeme slabou vrstvou hořčice, posypeme hnědým cukrem a dáme do trouby vyhřáté na 176 °C. 
  3. Jakmile cukr ztmavne snížíme teplotu na 140 °C a při občasném přelévání vypečeným tukem šunku pečeme zvolna až na vnitřní teplotu 85 °C. 
  4. Pečenou šunku necháme odpočinout alespoň 30 minut na teple, a pak ji krájíme na libovolně tlusté plátky. 
  5. Plátky šunky přeléváme teplou glazurou s ovocem. 

Vhodná příloha k pečené šunce jsou v Americe sladké brambory v jakékoliv formě nebo bramborová kaše. Jako druhou přílohu můžeme podávat krémový špenát nebo dušený hrášek. 

{id="dalsi" var="inputvar-pribuzne_h"}

## n/a 

n/a 

{var="inputvar-relation@var"}

Příbuzné články nejsou k dispozici 

{var="doclist-stitek"}

  * n/a 

{var="inputvar-taglist" class="taglist"}

n/a

 [1]: /thanksgiving
 [2]: /peceni
 [3]: /duseni#marinada
 [4]: /liquid_smoke

