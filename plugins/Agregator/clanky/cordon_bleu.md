
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=336.html" data-image="/files/preview/clanky/cordon_bleu/general.jpg" data-type="article"}

{id="cordon_bleu" ctime="2008-06-25" author="Michael Klíma" short="Cordon Bleu" mtime="2019-08-11"}

# Škola či řízek Cordon Bleu

<!-- generated attribute kw by user_udpatekw.sh on 2019-08-25, do not edit -->

{kw="gastronomie, recept, škola, Francie"}

Cordon Bleu může mít několik významů. V Americe si pod názvem Cordon Bleu hned každý představí telecí řízek plněný šunkou a sýrem. Cordon Bleu je ale také jedna z nejpopulárnějších francouzských kuchařských škol.

Jídlo Cordon Bleu je populární hlavně proto, že je jeho příprava velmi jednoduchá. Samotný řízek je velice chutný a hlavně atraktivní, proto se často objevuje na amerických jídelních lístcích.

Popularitě Cordon Bleu přispívá i jeho francouzský název. Málokdo ve skutečnosti zná původ jeho receptu a pravý význam jeho názvu již téměř nikdo. Pokud je mi známo, tak recept na tento řízek vzniknul ve stejnojmenné francouzské kuchařské škole. O té vám však mohu napsat jen to, co jsem se o ní dočetl v jedné z jejich knih.

{id="historie\_koly\_cordon_bleu"}

## Vznik školy Cordon Bleu

Cordon Bleu, dnes jedna z nejpopulárnějších francouzských kuchařských škol, má již více než stoletou tradici. Je zastrčená v domě č. 8 v tiché ulici _Rue Léon Delhomme {xml:lang="fr"}_ na levém břehu Sény v Paříži, hned kousek od Eiffelovy věže.

Škola má velice zajímavou historii, která sahá až do roku 1895. Tehdy začala Marthe Distel vydávat týdenní publikaci zvanou _La Cuisinière Cordon-bleu {xml:lang="fr"}_. V ní tehdejší populární kuchaři prostřednictvím článků pořádali kurzy vaření.

Název tohoto časopisu nebyl vybrán náhodně. Byl odvozen od francouzského řádu rytířů ze šestnáctého století _Ordre du Saint Esprit {xml:lang="fr"}_, který byl nejvybranějším řádem té doby. Jeho členové byli nazýváni _Cordons-bleu {xml:lang="fr"}_, podle široké modré stuhy. Jejich zasedání a večeře, které následovaly, se staly legendárními.

{class="example"}

Titul Cordon-bleu byl během 18. století udělován tomu, kdo mimořádně vynikal ve svém oboru, nejčastěji kuchařům.

Distel si uvědomila že ještě lepší způsob učit vaření by byl v dobře organizovaných hodinách. V těch by studenti viděli učitele při práci a sami by připravovali jídla pod jeho přísným dohledem.

K vyučování v těchto kurzech byli přizýváni profesionální kuchaři. Mezi prvními to byl Chef Barthélémy, ředitel profesionálního cukrářského magazínu, Chef Charles Poulain, bývalý ředitel známé pařížské cateringové společnosti a Chef August Colombié, jehož kuchařské knihy byly na přelomu století velice populární.

{class="example"}

První kurz začal 14. ledna 1896, v Paříži v Palais Royal. Jeho pořadatelé se s pýchou pochlubili nejnovější kuchařskou technologií – v jedné kuchyni byla instalována elektřina!

Kuchařské kurzy měly okamžitý úspěch. Nejdříve byl dáván důraz na praktické vaření. Ale již v říjnu 1896 bylo v časopise oznámeno, že bude zahájen kurz klasického profesionálního vaření. Tyto počáteční kurzy byly pořádány pod vedením jednoho z prominentních kuchařů té doby, Charlese Drissense, kterému byl udělen titul _le Directeur des Cours de Cuisine du Cordon-Bleu {xml:lang="fr"}_.

## Vývoj školy Cordon Bleu

V dalších desetiletích Cordon Bleu nejenom že rostla, ale také se měnila. Takže z instituce, která původně sloužila jen Pařížanům se stala školou s mezinárodním významem. Kolem roku 1905 se na školu přicházeli učit francouzské kuchařské umění studenti i z tak vzdálených zemí jako je Japonsko. V článku londýnského _Daily News {xml:lang="en"}_, ze dne 16 listopadu 1927, ve kterém autor popisuje návštěvu pařížské školy se píše: „Není nic neobvyklého, aby se v jedné třídě sešli studenti osmi rozdílných národností.“

Ti, kteří navštěvovali školu začátkem 20. století, měli možnost se učit od velkých mistrů kuchařského umění té doby, jako například Henri-Paul Pellaprat. Jako autor a učitel se Pellaprat velice zasloužil o upevnění postavení Cordon Bleu, jako vedoucí světové kuchařské školy.

Po druhé Světové válce začala škola Cordon Bleu pod vedením Madame Elisabeth Brassart opět vzrůstat. Přijímala generaci nových studentů, přepracovala curriculum, a starala se o publicitu a uznání školy.

V padesátých letech škola Cordon Bleu reprezentovala nejenom nejvyšší stupeň kulinářské výuky, ale stala se jedním ze symbolů Paříže. Dokonce i Audrey Hepburnová, představitelka Sabriny ve filmu stejného jména, považovala za nutné tuto školu absolvovat. Scéna, ve které se Sabrina učí dělat vaječnou omeletu byla dalším důkazem zájmu o francouzskou kuchyni a o školu Cordon Bleu.

Co se týká výuky francouzských jídel a moučníků, tak Cordon Bleu nemá konkurenci. Reputace školy je založena na profesionální kvalitě přednášených předmětů. Začátečníci se učí základům kuchařské profese a pokročilým kuchařům je dána možnost seznámit se s vyznamenanými francouzskými kuchaři pracujícími v několika hvězdičkových restauracích uvedených v Michelinu.

O této škole by se dalo psát ještě více, ale doufám že tímto krátkým popisem jsem z odpověděl na otázku, co je Cordon Bleu. Jako zvláštní bonus přikládám recept na řízky Cordon Bleu.

{id="telec\_zky\_cordon\_bleu\_plnn\_unkou\_a_srem"}

## Telecí řízky Cordon Bleu plněné šunkou a sýrem

n/a

Suroviny:

  * 4 tenké, velké řízky z telecí kýty (150 g),
  * 4 tenké plátky šunky (30 g),
  * 4 tenké plátky (20 g) Ementálu nebo Goudy,
  * 3/4 šálku hladké mouky,
  * 2 vejce,
  * 1 lžíce vody,
  * 1/4 lžičky soli,
  * 2 šálky čerstvé strouhanky,
  * 2 šálky oleje,
  * 2 lžíce přepuštěného másla.

Postup přípravy:

  1. Tenké telecí řízky, nejlépe obdélníkové, rozklepeme na velikost nejméně 16 × 12 cm.
  2. Řízky slabě naklepeme nebo propícháme [tenderizerem][1], rozložíme na stůl, a na polovinu každého řízku položíme jeden plátek šunky a jeden plátek sýra.
  3. Poté je přiklopíme druhou polovinu řízku a okraje stiskneme.
  4. Řízky nesolíme ani nepepříme, chuť řízkům dodá šunka a sýr.
  5. Takto upravené řízky můžeme do doby podávání zabalit do průhledné fólie a uložit v ledničce.
  6. Rozšleháme vejce s vodou a osolíme.
  7. Před smažením řízky poprášíme moukou, namočíme v rozšlehaných vejcích a obalíme v čerstvé strouhance a jemně stlačíme, aby se během smažení nerozevřely.
  8. Obalené řízky opatrně vkládáme do pánve s horkým olejem smíchaným s přepuštěným máslem, a velice zvolna je smažíme po obou stranách dozlatova. Řízky nikdy nesmažíme ve fritéze, obracíme je kleštěmi nebo špachtlí a zásadně do nich nikdy nepícháme vidličkou.
  9. Osmažené řízky osušíme na savém papíře a podáváme na teplých talířích. Přílohu podáváme na stejných talířích na pravou stranu od řízku.

Nejvhodnější přílohou jsou vařené nebo opečené brambory či bramborová kaše. V Americe se mimo brambor k řízkům podává zelený hrášek, karotka, nebo špenát. Přílohy svojí hmotností nesmí převyšovat hmotnost řízku. Jako [ozdobu][2] můžeme na talíř přidat malý lupen salátu s plátkem rajčete.

{class="example"}

Pokud nemáme dostatečně velké řízky, použijeme dvojnásobný počet menších řízků, každý asi 75 g.

Závěrem se musím zmínit o tom, že v Česku se tento steak někdy objevuje pod názvem „Gordon Bleu“, což není korektní. Zase takovou vědu bych z toho ale také nedělal, pokud je pod názvem krátce popsáno, oč se jedná.

Pokud ale chcete ochutnat relativně dobrý řízek Cordon Bleu a jiná mezinárodně populární jídla připravovaná na objednávku z čerstvých prvotřídních místně dosažitelných potravin podle mých vyzkoušených receptů, tak mohu doporučit moje dítě [restauraci Steakgrill][3] v Račiněvsi u Roudnice.

 [1]: /tenderizovani
 [2]: /zdobeni
 [3]: https://www.steakgrill.cz

