<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=110.html" data-image="files/preview/clanky/americka_kuchyne/general.jpg" data-type="article">
  <h ctime="2005-11-16" mtime="2020-04-30" data-top="938" id="americka_kuchyne" author="Michael Klíma" short="Americká kuchyně">Stravovací zvyklosti Američanů</h>
  <!-- generated attribute kw by user_updatekw.sh on 2021-01-05, do not edit -->
  <desc kw="gastronomie">Americká kuchyně je zjednodušeně řečeno kukuřice, krocani a jablečný koláč. Jestli ale chcete vědět, co Američané jedí dnes, tak si k seznamu steaků s pečenými bramborami připište seznam jídel všech etnických kuchyní světa.</desc>
  <p>Jsem Čechoslovák jak poleno, který cestuje po světě a pohybuje se mezi lidmi všech možných národností a společenských tříd. Posledních 40 let žiji na západě, většinou v Americe. Neznamená to ale, že mohu podat návod, jak s Američany zacházet, protože právě u Američanů na to není šablona. Nechci se zde ale zmiňovat o pravých Američanech, tj. o severoamerických Indiánech. Těch k nám do Česka pravděpodobně moc nezavítá.</p>
  <section>
    <h id="stravovaci_zvyklosti">Typické stravovací zvyklosti</h>
    <desc>První, druhá nebo i třetí generace amerických přistěhovalců mají v sobě něco ze svých předků. Je zajímavé, že se to nejvíce projevuje ve stravovacích zvyklostech.</desc>
    <p class="important">Někteří přistěhovalci si ani po celoživotním pobytu v Americe na americkou stravu ještě nezvykli a jedí to, na co byli zvyklí doma. Tedy co se jídla týká, tak ani mnohé z Američanů typickou americkou stravou moc neuctíte, protože ani oni na ni možná nejsou zvyklí. Na co jsou ale všichni Američané zvyklí je vysoká úroveň služeb, a takové služby očekávají i v zahraničí.</p>
    <p>Dá se říci, že se Američané ke svému tělu chovají jako k autu. Když má Američan Jaguára, Cadillac, Mercedes, BMW, nebo jiné drahé auto, tak u pumpy ukáže palcem tam, kde má benzinovou nádrž a řekne: <em xml:lang="en">“Fill it up with premium”</em>. To znamená, že mu ho mají naplnit tím nejlepším benzínem který mají. <em xml:lang="en">What a country!</em></p>
    <p>Většina Američanů, včetně milionářů, vyrostla na jídlech jako je hamburger, <a href="sendvice">sendvič</a> s burákovým máslem, párek v rohlíku, rybí prsty a případně smažená kuřata. Nedá se říci, že by byli vybíraví. Jsou ale jídla, která nejedí, a je to píše proto, že se s nimi ještě nikdy nesetkali.</p>
    <p class="example">Bill Gates, nejbohatší člověk na světě, o kterém se ale nedá říci, že by byl <a href="gastronomove#snob">snob</a>, si například nejlépe pochutná na hamburgeru od <em xml:lang="en">Wendy's</em>.</p>
    <p>Naštěstí mimo hamburgerů je v Americe tolik jídel, že když se to tak vezme, tak je ani za celý život nemůžete všechny ochutnat. Amerika je země imigrantů z celého světa. Každá etnická skupina s sebou přinesla recepty na jídla, na která byli doma zvyklí. Byla to tedy jen otázka nalézt k jejich přípravě ty správné suroviny.</p>
    <p>Tím pádem jsou dnešní americké etnické kuchyně směsice těch nejlepších jídel z celého světa, u kterých se ale bohužel někdy již ani nedá zjistit, kdy a odkud byla do Ameriky přinesena. Průměrný Američan si tím ale hlavu moc neláme a prostě jí to, co mu chutná, protože si má z čeho vybrat.</p>
    <h id="oblibene_polevky">Oblíbené polévky</h>
    <desc>Američané mají rádi polévky, a to většinou husté. Velice oblíbené jsou <a href="chowder">chowdery</a>. Dobrou bramboračku se sušenými hříbky, nebo jakoukoliv krémovou zeleninovou polévku Američan také neodmítne.</desc>
    <p class="example">Američana také uctíte dobrou gulášovou polévkou nebo dokonce i dršťkovou, ale nesmíte ji nazvat <em xml:lang="en">tripe soup</em>, což by byl přesný překlad, ale <a href="zahranicni_kuchyne#philadelphia_pepperpot-pripadova_studie">Philadelphia pepperpot</a>, protože výraz dršťky <em xml:lang="en">(tripe)</em> by ho mohl odradit.</p>
    <p>Vývary nebo řídké polévky se v popularitě řadí až na druhé místo. Výjimkou je velmi oblíbená slepičí polévka s nudlemi nebo francouzská cibulačka.</p>
    <p>Místo polévky mají někteří mladí Američané rádi <a href="chili">chili</a>. To je velmi populární mexická fazolová polévka, která je tak hustá, že pokud jí sníte větší talíř, tak už na nic jiného nemáte místo. V některých oblastech je chili tak populární, že nesmí chybět na žádném jídelním lístku.</p>
    <h id="predkrmy">Předkrmy</h>
    <desc>Polévky a saláty se na restauračních lístcích ve většině případů řadí mezi předkrmy. Předkrmy v tom pravém slova smyslu ale nejsou součástí běžného jídla v rodinách.</desc>
    <p>Oblíbenější než předkrmy jsou <a href="sendvice">sendviče</a>, kterých je v americké kuchyni celá řada, a které se podávají při každé příležitosti.</p>
    <p>Větší jídlo, ať již v poledne nebo večer, začíná také salátem přelitým <a href="zalivka_dresink#dresinky">dresinkem</a>, kterých je v Americe nepředstavitelné množství. Po salátu se pak případně podává polévka.</p>
    <p>Při společném stravování, jak v rodině, tak i v restauracích, salátu někdy předchází <a href="jednohubky">crudités</a> či chuťovky (anglicky <em xml:lang="en">tidbits</em>).</p>
    <p>Crudités je výraz převzatý z francouzštiny, kterým se označují malé kousky čerstvé zeleniny, ve většině případů nakrájené na hranolky. Podávají se k nim různé husté omáčky, zvané dips, ve kterých se zelenina namáčí.</p>
    <p>Chuťovky mohou být jak studené, tak i teplé. Jako teplé chuťovky se podávají pikantní masové kuličky, koktejlové párky, grilovaná kuřecí játra, grilovaná nebo smažená kuřecí křidélka, smažené krevetky, hřebenatky apod. Studené jsou krevetky nebo krabí klepítka s koktejlovou omáčkou, ale většinou bramborové nebo kukuřičné hranolky, mandle, oříšky, zelené a černé olivy, ale i na malé kousky nakrájené ovoce.</p>
    <h id="hlavni_chod">Hlavní chod</h>
    <desc>Hlavní chod, pokud to není wrap nebo již zmíněný sendvič, může být cokoliv. Nicméně i Američané mají rozdílné chutě a preference. Odmyslíme-li si náklonnost každého Američana k jídlům, na kterých byl vychován, tak se dá říci, že Američan, který si nehlídá svoji dietu (kterých je naštěstí menšina), dává přednost masitým jídlům, zejména když jí v restauraci.</desc>
    <p>Na prvním místě je <a href="prime_rib">prime rib</a> nebo jakýkoliv steak s <a href="americke_brambory">pečenou bramborou</a>. Na druhém místě bude jakákoliv pečeně, a to nejenom hovězí, ale i vepřová, telecí nebo skopová, případně i pečená šunka.</p>
    <p>Neméně oblíbená jsou ale i ostatní masitá jídla, jako je hovězí pečeně se šťávou nebo omáčkou (anglicky <em xml:lang="en">potroast</em>) a v neposlední řadě jakékoliv <a href="duseni">dušeniny</a> podobné našemu guláši (anglicky <em xml:lang="en">stew</em>).</p>
    <p>Dále je oblíbená drůbež. Z té je na prvním místě kuře a na druhém krocan. Kachna je sice populární v mnoha restauracích, ale v typické americké domácnosti se s ní nesetkáte. Je to hlavně proto, že její příprava je nejenom zdlouhavá, ale pro Američana i příliš pracná. Nicméně v každé lepší restauraci dostanete půlku vykostěné mále kachny na porci.</p>
    <p>Mořské ryby a plody moře, jsou běžnou součástí stravy Američanů, ať již v jakékoliv úpravě. Rybí restaurace jsou velice populární a běžné druhy ryb jako je losos, tuňák, žralok, mečoun, treska apod. se objevují i na lístcích ostatních restaurací. Obzvláště oblíbené jsou pak chobotničky, ústřice, mušle, krevetky, krabi, humři a hřebenatky.</p>
    <p>Jak vidíte, Američan si má z čeho vybrat, nemluvě o nekonečném množství mezinárodně známých a populárních zeleninových jídel, těstovin, moučníků a dalších.</p>
      <h var="inputvar-faq_h" id="dotazy">n/a</h>
    <desc var="inputvar-faq_desc">n/a</desc>
    <p var="inputvar-faqs@var">Bez příbuzných dotazů</p>
    <h id="dalsi" var="inputvar-pribuzne_h">n/a</h>
    <desc>n/a</desc>
    <p var="inputvar-relation@var">Příbuzné články nejsou k dispozici</p>
  
  <ul var="doclist-stitek">
    <li>n/a</li>
  </ul>
  <p var="inputvar-taglist" class="taglist">n/a</p>
</section>
</body>
