
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=110.html" data-image="/files/preview/clanky/americka_kuchyne/general.jpg" data-type="article"}

{ctime="2005-11-16" mtime="2020-04-30" id="americky_turista" author="Michael Klíma" short="Americký turista"}

# Potřeby amerických turistů 

{kw="Amerika, gastronomie"}

U Američanů, kteří navštěvují Českou republiku, se mi moc nechce používat označení turista. Já vím, že nemám asi pravdu, ale turistu si představuji jako někoho s batohem na zádech, obutého do pohorek, který přespává ve stanu nebo v autě. 

Prostě si jako turistu představuji někoho, kdo za málo peněz chce poznat velký kus světa. Neberte to ale tak, že tyto turisty znevažuji, právě naopak. Není na tom totiž nic špatného ani ponižujícího. Nakonec já jsem se tak také nacestoval spousty kilometrů. Takovýchto turistů bychom si měli vážit, jako každého jiného hosta. 

{id="definice"}

## Jak vypadá americký turista 

Američané se ale od těchto turistů poněkud liší. Oni k nám totiž většinou nepřichází jako výše popsaní turisté. Pokud nedokáží přeplavat oceán, musí připlout buď zaoceánskou lodí nebo přiletět letadlem. To již samo o sobě představuje značný výdaj. Ale nejedná se jen o výdaje za dopravu. 

Američané k nám také nemohou přijet jen tak na večeři a pak jít do opery, případně nakoupit jídlo pro psa a vrátit se domů. Musí přijet nejméně na čtrnáct dní nebo nejlépe na tři týdny. Na to mnozí musí obětovat více než dovolenou a spolu s cestovným, a hlavně s ušlým ziskem, je to celkově relativně drahý výlet. 

{class="example"}

Nelze se proto divit, že za své dolary chtějí dostat, když nic jiného, alespoň slušné zacházení. Tak jak Američany znám, tak je většina spokojená s málem. To je hlavně úsměv, dobré pivo nebo víno, přičemž některým postačí i naše minerálka. Je jim jedno, jestli víno číšník nalévá zleva nebo zprava, a jestli přitom má ruku za zády. 

{id="zvyklosti"}

## Zvyklosti z Ameriky 

Doma Američan ví, že se může v kterékoliv restauraci s rychlým občerstvením najíst za 2 až 3 dolary, a že mu za tyto peníze v některé restauraci dají i neomezené množství soft drinků. Jediné, co ještě může očekávat je úsměv prodavačky, jednoduché ale absolutně čisté prostředí, včetně sociálních zařízení, a to je vše. 

{class="example"}

To ale už znáte z těch několika podniků rychlého občerstvení u nás. Těm vlastně vděčíme za to, že se několik našich mladých lidí již naučilo, jak jednat se zákazníkem. 

Američan také ví, že když si připlatí takových 5 až 6 dolarů, tak mu v restauraci se stolovým zařízením a obsluhou nabídnou větší výběr jídel a nápojů. Obsluha, i když velice příjemná, bude o něco pomalejší. Jak zasedne ke stolu, tak mu přinesou kopec housek a másla (v ceně hlavního jídla), případně i nějaké [crudités][1] a zadarmo mu nalijí velkou sklenici vody s ledem. 

Jakmile mu donesou jídlo, tak se ho donekonečna budou ptát, jak mu to chutná a jestli pro něj náhodou nemohou ještě něco udělat, jako například jestli nechce více pečiva nebo másla atd. 

Jídlo bude dobré, bude ho více než dost, a tak si vlastně nemá nač stěžovat. Nicméně když odchází, tak se ho při placení manažer ještě pro jistotu zeptá, jestli bylo vše v pořádku a požádá ho, aby přišel zas. 

No, a to samé ve své naivitě Američan očekává i u nás. Jedno ale vím, že není zase tak naivní, že by v naší restauraci očekával ty samé služby a kvalitu jídel, kterou dostane v Americe v těch typických dražších restauracích. 

{id="vcr"}

## Americká naivita při návštěvě českých restaurací 

Mnoho lidí u nás si myslí, že jsou Američané nároční. V zásadě je to ale jen díky jejich naivitě, ve které si myslí, že standard, na který jsou zvyklí doma, mohou očekávat i všude jinde. 

Američanovi stačí, když se na něj obsluhující alespoň usměje. Američan také pochopí, že za půllitrovou láhev piva v předním hotelu musí zaplatit 100 korun (12 korun za pivo a 88 za to, že mu ho nalijí zprava). 

Nepochopí ale, proč musí v některých restauracích platit za každou housku zvlášť, proč mu k ní nenabídnou alespoň máslo, proč není příloha již v ceně jídla a proč za ní musí platit zvlášť a proč polévka stojí polovinu ceny hlavního jídla. 

Američan také nepochopí, proč jsou v poledne porce jídel a ceny stejné jako večer, a proč mu i v poledne strkají v restauracích pod nos mísu s předkrmy. Proč mu nabízí v poledne aperitiv (z nějakého důvodu Campari vždy jako první), když vlastně chce zůstat střízlivý, protože se po obědě ještě chystá užívat krásy naší země ve střízlivém stavu. 

Američan rád poznává cizí etnická jídla, a ze slušnosti pochválí i naší svíčkovou, přestože to není jeho šálek čaje. Nepochopí ale, proč mu ji nutíme každý den, když vyrostl na steacích a na hamburgerech. Svíčkovou, mnohdy lepší než v Česku, může ochutnat téměř v každé české restauraci v Americe. 

Američan také nepochopí proč s ním v České republice většina obsluhujících jedná jako s naivním milionářem, který právě vyskočil z filmu Dynasty nebo Dallas, a který neví co s penězi. Našinec prostě neví, že většina Američanů, mimo několika málo gangsterů, si musí své peníze tvrdě vydělat, a že o tunelování toho ještě moc nevědí. 

Proto, pokud chcete vyloudit úsměv na Američanově tváři, tak se s ním moc nemalujte, usmějte se na něj a dejte mu, co mu patří. Zeptejte se ho, jak mu to chutná a uvidíte, že vám dá nakonec i slušný tuzér. 

{id="dalsi" var="inputvar-pribuzne_h"}

## n/a 

n/a 

{var="inputvar-relation@var"}

Příbuzné články nejsou k dispozici 

{var="doclist-stitek"}

  * n/a 

{var="inputvar-taglist" class="taglist"}

n/a

 [1]: jednohubky

