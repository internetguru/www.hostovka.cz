<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=255.html" data-image="/files/preview/clanky/dinner_diner/general.jpg" data-type="article">
  <h ctime="2007-10-04" mtime="2007-10-04" id="diner" author="Michael Klíma" short="Diner">
    Restaurace zvaná diner
  </h>
  <desc kw="koho se to týká, případová studie, Amerika">
    <em xml:lang="en">Diner</em> byly prefabrikované restaurace populární po celé Severní Americe a dokonce i v Kanadě. Restaurace byly sestaveny v dílně, a pak převezeny na zvolené místo.
  </desc>
  <p>
    Při příchodu do Ameriky jsem byl sice dobře připraven, ale na některé věci jsem koukal jako tele na nová vrata. Jednou z nich byly právě <em xml:lang="en">diners</em>, o kterých jsem do té doby nic nevěděl.
  </p>
  <p>
    Dnes už téměř všechny <em xml:lang="en">diners</em> zanikly. V roce 68 byly ale velice populární po celé Americe. Byl jsem konceptem <em xml:lang="en">diners</em> téměř fascinován, a to zejména pro jeho jednoduchost.
  </p>
  <p>
    Jak <em xml:lang="en">diners</em> vlastně začaly?
  </p>
  <section>
    <h id="walter_scott">
      Vznik diners podle Waltera Scotta
    </h>
    <desc>
      Podle jedné teorie se vynalezení <em xml:lang="en">diners</em> přičítá Walteru Scottovi, tiskařskému sazeči z Providence. Kolem roku 1858, když Scottovi bylo asi 17 let, si přivydělával prodejem sendvičů a kávy z košíku. To nosil zaměstnancům tiskárny na noční směně.
    </desc>
    <p>
      Kolem roku 1872 byl jeho byznys tak lukrativní, že pověsil sazečství na hřebíček. Pořídil si koně a malý krytý vozík, který zaparkoval před tiskárnou, a sendviče a kávu prodával kolemjdoucím. Aniž by to věděl, tak tím inspiroval jiné lidi k založení velice populárních jídelen zvaných <em xml:lang="en">diner</em>.
    </p>
    <h id="vlakove_vozy">
      Vznik diners podle jídelních vozů ve vlacích
    </h>
    <desc>
      Jiná, poněkud věrohodnější teorie, se přiklání k tomu, že <em xml:lang="en">diners</em> pocházejí z vlakových jídelních vozů.
    </desc>
    <p>
      Vlakové vozy byly v 18. století velice populární, ale pro mnoho lidí nedostupné. Cestování vlakem nebylo nic levného a jíst v jídelním voze byl jakýsi luxus. Z toho vzniklo rčení: <em xml:lang="en">“There is nothing finer, than a dinner in a diner”</em>, v překladu: „Není nic lepšího, než večeře v <em xml:lang="en">diner</em>“.
    </p>
    <p>
      Proto byly typické americké <em xml:lang="en">diners</em> ve větších městech většinou prefabrikované repliky vlakových jídelních vozů. V menších městech to byly malé restaurace, spíše jen jídelny, stavěné v místech se silným provozem.
    </p>
    <p>
      Interiér, jídelní lístek, příprava a servis jídel se zdaleka nepodobaly někdejším vlakovým jídelním vozům. Jídla byla velmi jednouchá, připravovaná takzvanými kuchaři rychlého občerstvení (anglicky <em xml:lang="en">short order cooks</em>), kteří nebyli vyučení, ale byli velice zruční a rychlí.
    </p>
    <p>
      Jídla se podávala na pult (anglicky <em xml:lang="en">counter service</em>), což také nevyžadovalo žádnou odbornost. <em xml:lang="en">What a country!</em> Tvrdý alkohol se v <em xml:lang="en">diners</em> nepodával, nicméně pivo bylo celkem běžné.
    </p>
    <p>
      <em xml:lang="en">Diners</em> otevíraly velmi brzy ráno kvůli snídaním, které ale podávaly po celý den! Ve městech jako je Nový York, kterému se říká „město, které nikdy nespí“, jdou večer někteří lidé spát a jiní teprve vstávají a chystají se na noční směnu.
    </p>
    <p>
      Proto byly některé <em xml:lang="en">diners</em> otevřeny 24 hodin denně. Jsem přesvědčen, že mnohý český pan vedoucí by měl zamotanou hlavu, jak to vyřešit s <a href="kratky_a_dlouhy_tyden">dlouhými a krátkými týdny</a>.
    </p>
    <p>
      Typické <em xml:lang="en">diners</em> byly stejně dlouhé jako vlakové jídelní vozy. Některé byly naopak velmi malé a čtverhranné, což samozřejmě někteří marketingově využili ve svém názvu. <em xml:lang="en">Square</em> totiž znamená čtverec nebo náměstí, ale také „poctivé“. <em xml:lang="en">Squere diner</em> byla tedy nejenom čtverhranná, ale údajně i „poctivá“ restaurace.
    </p>
    <h id="diners_v_cr">
      Diners v České republice
    </h>
    <desc>
      Díky jednoduchosti <em xml:lang="en">diners</em> jsem si myslel, že by to byl ideální systém pro mé rodné Československo.
    </desc>
    <p>
      V roce 1989 jsem se do své rodné vlasti vrátil v zastoupení jedné z největších amerických firem, která dodávala kuchyňská zařízení do větších evropských hotelů a firem jako je McDonald's, KFC, Pizza Hut, Dunkin Donut apod. Tehdy jsem se snažil myšlenku amerických <em xml:lang="en">Diners</em> několika lidem nabídnout. Kdo si to ale ještě pamatujete, tak ví, že již samotná zmínka o tom, že je něco americké stačila k tomu, aby vás lidé ukamenovali.
    </p>
    <p>
      Jednou to dokonce vypadalo, že Češi kvůli hamburgrárnám vyhlásí Americe válku, ale nakonec k tomu nedošlo. Ne že by se Češi Američanů báli, to ne. V tom ohledu mají Češi pro strach uděláno. Měli prostě strach z toho, že by pak nevěděli, kde všechny ty mrtvé Američany pohřbít.
    </p>
    <p>
      Naštěstí se to vyřešilo diplomatickou cestou. Američané slíbili, že více než 100.000 restaurací rychlého občerstvení v Česku neotevřou. Na oplátku Čechům povolili, že českých restaurací typu „Švejk“ mohou v Americe otevřít kolik chtějí.
    </p>
    <h id="pocet_pismen">
      Pozor na počet písmen v anglických slovech
    </h>
    <desc>
      Kdysi jsem byl ředitelem hotelové školy <em xml:lang="en">Hospitality Institute International</em> na <em xml:lang="en">Triton College</em>. Studovalo tam v té době kolem 33 tisíc studentů a jenom v našem programu jsme jich měli kolem 500.
    </desc>
    <p>
      Studenti museli někde jíst, a proto byla v kampusu celá řada koncesionářů, kteří nabízeli všechno možné – od hamburgerů, smažených kuřat, stánků s párky, koblihami a pizzou, až po zmrzlinu z pojízdných vozíků. <em xml:lang="en">What a country!</em>
    </p>
    <p>
      Byli jsme program pohostinství a cestovního ruchu a provozovali jsme školní restauraci pro profesorský sbor. Dělali jsme i různé <a href="catering">cateringové</a> akce, což byla úžasná příležitost pro naše studenty.
    </p>
    <p>
      Já jsem jeden z prvních, kdo pod hlavičkou <em xml:lang="en">Hospitality</em> prosadil výuku managementu nejenom restauračních a hotelových provozů, ale i cestovního ruchu. Byl jsem také jeden z prvních, kdo pochopil, že tato dvě odvětví bez sebe nemohou fungovat (což mi v Česku stále nikdo nevěří). Proto jsem po několik let usiloval o schválení programu výuky managementu restaurací <a href="mc_donalds">rychlého občerstvení</a>. Ty jsou totiž nezanedbatelnou složkou pohostinství.
    </p>
    <p>
      Zádrhel byl v mojí podmínce, že bude studentům v rámci výuky rychlého občerstvení dána možnost v některých restauracích přímo pracovat nebo je i řídit. Abych to ale zkrátil…
    </p>
    <p>
      Vy, kteří mně již znáte, tak víte, že jsem prevít. Vypracoval jsem tedy relativně obsáhlý materiál. V něm jsem na 250 stránkách dopodrobna popsal, jaký benefit by z mého programu měla škola, a hlavně moji studenti. Můj návrh ale neprošel.
    </p>
    <p>
      Bylo to krátce před mým odchodem do důchodu, a tak jsem se tím moc nezabýval. Krátce po odchodu jsem se ale dozvěděl, že v komisi, která můj koncept zamítla, byla mimo jiné také jedna děkanka anglického oddělení. Ta sice pohostinství vůbec nerozuměla, ale poukázala na to, že v mém návrhu jsem slovo prádlo (anglicky <em xml:lang="en">linen</em>) napsal se dvěma „n“, což je nesmysl.
    </p>
    <p>
      No, jenom kvůli slovu prádlo návrh zřejmě nebyl zamítnut, spíše šlo o velké peníze. Abych to ale nějak zakončil…
    </p>
    <p>
      Asi po deseti letech jsem se setkal s mým nástupcem Jeromem, což byl mimo jiné můj bývalý student. Ten mi řekl, že asi 6 let po mém odchodu, byl můj koncept schválen. Bylo to pro mě velké zadostiučinění.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
