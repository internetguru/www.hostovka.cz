
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=111.html" data-image="files/preview/clanky/allspice/general.jpg" data-type="article"}

{ctime="2005-11-18" mtime="2018-12-05" id="nove_koreni" author="Michael Klíma" short="Nové koření"}

# Historka o novém koření

<!-- generated attribute kw by user_udpatekw.sh on 2020-05-07, do not edit -->

{kw="kdo-kdy-kde, koření, historka"}

K novému koření, lépe řečeno k jeho anglickému jménu _allspice_ se váže jedna zábavná příhoda. Ta se stala u hotelu Marriott v Chicagu na letišti.

V hotelu jsme připravovali tisíce jídel pro různé mezinárodní letecké společnosti. Pracovali tam většinou Mexičané, kteří nebyli sice vyučení kuchaři, ale měli již několik let praxe a někteří mluvili docela obstojně anglicky.

Když se pro nějakou zahraniční společnost mělo připravit zcela neznámé jídlo, tak jsem dal kuchařům podrobný recept v angličtině s přesným popisem jeho přípravy. Musím říci, že to většinou bez problémů zvládli.

Jednoho dne jsem přišel s novým receptem k Jessusovi (kuchař, který připravoval jídla pro první třídy). Vysvětlil jsem mu, jak jídlo připravit, a prošli jsme, zda má všechny potřebné suroviny a koření. Po jeho ubezpečení, že je mu vše jasné, jsem šel na obchůzku ostatních oddělení.

Asi po deseti minutách jsem se vrátil k Jessusovi, který měl na svém pracovním stole v takovém vysokém pojízdném kabinetu vyložené všechno koření z kuchyně. Bylo jich asi 40 a já nevěděl, co to znamená.

Vypadalo to, jako když chce Jessus tu skřínku vyčistit, a tak jsem se ho zeptal, co to vlastně dělá. Jessus mi řekl, abych neměl starosti, že přeci umí číst a že mám v tom receptu jasně napsáno, že se k jeho přípravě má použít _allspice_.

Nu, ukázalo se, že Jessusova angličtina přeci jenom nebyla tak dobrá. Jinak by věděl, že _allspice_, psáno dohromady, je nové koření. Všechno koření by se muselo napsat zvlášť jako _all spice_.

{id="dalsi" var="inputvar-pribuzne_h"}

## n/a

n/a

{var="inputvar-relation@var"}

Příbuzné články nejsou k dispozici

