<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=172.html" data-image="/files/preview/clanky/finger_food/general.jpg" data-type="article">
  <h data-top="960" ctime="2006-09-07" mtime="2019-08-20" id="sendvice" author="Michael Klíma" short="Sendviče">Původ a typy sendvičů</h>
  <!-- generated attribute kw by user_updatekw.sh on 2020-07-05, do not edit -->
  <desc kw="jídla a jídelní lístky, sendvič, Amerika, Francie, Česká republika, chlebíčky, recept">Jedním z posláních Hostovky je připravit své studenty na jídla, se kterými se setkají při cestách do zahraničí. O rychlém občerstvení jsem něco málo již napsal. Obávám se ale, že jsem zapomněl na něco, co je Čechům velmi blízké – na sendviče. Ty se totiž normálně za rychlé občerstvení nepovažují.</desc>
  <section>
    <h id="puvod_sendvicu">Původ sendvičů</h>
    <desc>Podle jedné teorie byl vynálezcem sendvičů jistý <em xml:lang="en">Bill Smith</em>, majordomus anglického šlechtice jménem <em xml:lang="en">John Montagu, First Earl of Sandwich</em> (1781-1792).</desc>
    <p><em xml:lang="en">Lord Sandwich</em> byl vášnivý karbaník, který nechtěl být při hraní karet vyrušován, a to dokonce ani jídlem. <em xml:lang="en">Bill</em> tudíž přišel s nápadem vkládat plátky masa nebo drůbeže mezi dva krajíčky chleba tak, aby jeho pán mohl v jedné ruce držet karty a druhou rukou jíst jídlo.</p>
    <p>Tato teorie nebyla nikdy historicky doložena. Ale existuje druhá teorie, kterou mohu potvrdit já osobně. Podle ní byla vynálezcem sendviče moje maminka.</p>
    <p>Jako kluk jsem totiž zbožňoval krajíc čerstvého chleba namazaný máslem nebo ještě raději škvarkovým sádlem. Největším požitkem ale bylo, když jsem si krajíc chleba mohl vzít na ulici, kde jsem s kluky hrál fotbal. Velmi často se ale stalo, že mi chleba upadl na zem a z nějakého důvodu vždycky namazanou stranou dolů.</p>
    <p>Moje maminka, která si mimo jiné věděla rady se vším, to vyřešila tak, že chleba po namazání rozkrojila a složila obě půlky dohromady. Takže když mi pak chleba upadl na zem, tak jsem ho jen oprášil a dal se jíst dál.</p>
    <h id="sendvice_ve_svete_a_v_cesku">Sendviče ve světě a v Česku</h>
    <desc>Výraz sendvič (anglicky <em xml:lang="en">sandwich</em>), se dnes používá po celém světě, tedy i v Americe. Tam sendviče spadají do skupiny jídel zvané <em xml:lang="en">finger food</em>, neboli jídel která se dají jíst rukou.</desc>
    <p><em xml:lang="en">Finger food</em> je ale v Česku zatím poměrně neznámý pojem. Není to jen protože je to anglický výraz. Je to spíše proto, že tento typ jídla je mnohými <a href="/gastronomove">rádoby gastronomy</a> stále zavrhován.</p>
    <p>Tito <a href="/gastronomove">rádoby gastronomové</a> místo toho, aby sledovali, co je dnes světový trend, tak se stále vzhlíží <a href="francouzska_gastronomie">v archaické francouzské gastronomii</a>. Libují si v naivních, ale líbivých popisech jídel stylem <em xml:lang="fr">Eduarda Pomiána</em> a ohrnují nos nad vším, co nezavání francouzskou kuchyní.</p>
    <p>Nicméně, ať se to lidem líbí nebo ne, budoucnost stravování širokých mas je v jídlech, která se dají jíst zcela neokázale, třeba i rukama. Jídla také musí odpovídat ceně použitých potravin.</p>
    <p class="example">Nejbohatší muž světa <em xml:lang="en">Bill Gates</em>, který rozhodně není <a href="/gastronomove">snob</a>, a který si může dovolit navštěvovat nejdražší restaurace téměř denně, si například nejlépe pochutná na hamburgeru od amerického řetězce <em xml:lang="en">Wendy's</em>.</p>
    <p>Všechna jídla, jako jsou plody moře, smažená kuřata (<em xml:lang="en">Kentucky Fried Chicken</em>), <em xml:lang="en">Fish and Chips</em>, a další jsou <em xml:lang="en">finger foods</em>. Je to ale i náš párek, langoš, opečená klobása, párek v rohlíku apod.</p>
    <section>
      <h id="sendvice_ve_fancii">Sendviče ve Francii</h>
      <desc>Francouzská kuchyně má svoje <em xml:lang="fr">casse-croûte</em>, <em xml:lang="fr">croque-monsieur</em> a <em xml:lang="fr">croque-madame</em> sendviče, se kterými jsem se tam setkal hned, jak jsem tam přišel, v roce 1945.</desc>
      <p><em xml:lang="fr">Croque-monsieur</em>, a <em xml:lang="fr">croque-madame</em> jsou prachobyčejné sendviče. Francouzští kuchaři jsou ale takoví xenofobové, že by na jídelních lístcích nepřipustili cizí výraz jako je <em xml:lang="en">sandwich</em>. Proto se sendviče ve Francii uvádí většinou jen jako <em xml:lang="fr">baguette</em>.</p>
      <h id="ceske_chlebicky">České obložené chlebíčky</h>
      <desc>Co se gastronomie týká, tak Česká republika nemá mnoho mezinárodních prvenství. Ale typické české obložené chlebíčky jsou úplně jiná liga. Češi mají prvenství nejenom v počtu jejich druhů, ale ještě před několika lety měli prvenství také v počtu obložených chlebíčků zkonzumovaných na jednu osobu.</desc>
      <p class="example">Před lety jsem byl vedoucím vyhlášené výrobny chlebíčků v Praze v Nekázance. Tam se denně dělalo v průměru 5 až 6 tisíc chlebíčků. Ty se rozvážely po celé Praze. O svátcích jako byly Vánoce nebo Nový Rok se jich dělalo až 15 tisíc za den! Vyrábělo se jich zhruba 100 druhů, což už byl do jisté míry bolehlav.</p>
      <p>Výroba českých obložených chlebíčků je v porovnání se všemi ostatními unikátní. Vyžaduje nejenom zručnost ale i nadání. Je to nimravá práce, kterou dnes již nikdo nedocení. Proto se s nimi nikde jinde než v Česku nesetkáte.</p>
      <p>Naštěstí se tradice českých obložených chlebíčků i nadále udržuje v domácnostech. S těmi profesionálními se to ale nedá srovnat hlavně co do druhů použitých surovin. Například v Nekázance jsme měli asi 150 druhů surovin, a to si málokterá domácnost může dovolit.</p>
      <p>Profesionální výroba chlebíčku má své finty a triky, a to nejen při výrobě, ale i při uchování čerstvosti. Popisovat vám je tady ale nebudu, protože Hostovka není žádná škola vaření. Místo toho vám povím více o dalších sendvičích.</p>
    </section>
    <h id="typy_americkych_sendvicu">Typy amerických sendvičů</h>
    <desc>Sendviče dnes ve světě získaly takový respekt, že se objevují na jídelních lístcích i velmi drahých restaurací. <em xml:lang="en">Snack bary</em>, <em xml:lang="en">sandwich shopy</em> a jiné restaurace s rychlou obsluhou je mají většinou na hlavním místě.</desc>
    <p class="example">I když se sendviče na českých a slovenských jídelních lístcích objevují čím dál tím častěji, tak se naši restauratéři stále nenaučili využívat jejich výhody.</p>
    <p>Sendviče se dělí jednak na uzavřené, anglicky <em xml:lang="en">closed sandwiches</em> a na otevřené, anglicky <em xml:lang="en">open faced sandwiches</em>. Ty otevřené jsou podobné našim obloženým chlebíčkům, dánským obloženým chlebům nebo ruským butěrbrodům.</p>
    <p>Uzavřené sendviče jsou v Americe velmi populární. To hlavně proto, že se dají jíst zcela neokázale rukama. Nejpopulárnější americký sendvič je hamburger. Ten pod hlavičkou <em xml:lang="en">McDonald's</em> zpopularizoval <em xml:lang="en">Ray Kroc</em>, jehož babička byla mimochodem Češka.</p>
    <p class="example">
      Nicméně v Česku jsem se setkal i s takovými rádoby odborníky, kteří mi řekli: „Moje děti jsou na hamburgery jako diví, ale já bych se toho ani nedotknul.“ 
      <em xml:lang="en">What a <a href="/bullshit">BS</a></em>
      !
    </p>
    <section>
      <h id="monte_christo_a_club_sendvic">Sendvič Monte Christo a Club Sendvič</h>
      <desc>Další velmi oblíbený sendvič v Americe je <em xml:lang="en">Monte Christo sandwich</em>. Ten je tak jednoduchý, že mě až udivuje, že jsem ho nevynalezl já.</desc>
      <p>Recept na něj nepotřebujete. Potřebujete jen dva máslem pomazané toastové chleby. Na každý položíte plátek šunky a navrch plátek sýra. Chleby složíte, pomažete máslem pečete je dozlatova, než se roztaví sýr. Péct je můžete na ploché pánvičce, pod grilem nebo na gridlu.</p>
      <p class="example">Já vím, že mně hned někdo vytkne, že dělám reklamu, ale pokud ho chcete ochutnat, tak musíte zajít do <a href="https://www.steakgrill.cz">restaurace Steakgrill</a> u Roudnice nad Labem. Tam ho navíc dostanete i s vynikajícími domácími hranolky.</p>
      <p>V té samé restauraci dostanete i klasický americký <em xml:lang="en">Club Sandwitch</em>, který je populární po celém světě. Tento sendvič se také vyznačuje jednoduchostí a rychlostí přípravy. Původně se tento sendvič dělal jen se šunkou, ale dnes se používají i pečená krůtí prsa.</p>
      <h id="reuben">Reuben sendvič</h>
      <desc>Když jsem se s tímto sendvičem v Americe setkal poprvé, tak jsem si říkal, že ho určitě vynalezl nějaký Čech. Základní surovinou tohoto sendviče je totiž žitný chléb, kyselé zelí a solené hovězí (anglicky <em xml:lang="en">corned beef</em>).</desc>
      <p>Je velice pikantní a podává se všude, kde se točí pivo. Divím se proto, že ho české pivnice ještě neobjevily. V restauraci Berghoff v Chicagu, kde jsem pracoval jako výkonný šéfkuchař, jsme těchto sendvičů jenom přes poledne prodali přes 400.</p>
      <h id="blt">Teplý křupavý sendvič BLT</h>
      <desc>Další populární americký sendvič je známý pod vžitým názvem <em xml:lang="en">BLT</em> (čti <em>bí-el-tý</em>). To je zkratka pro <em xml:lang="en">bacon, lettuce and tomato</em> (slanina, salát a rajče).</desc>
      <p>Pravý americký <em xml:lang="en">BLT</em> je ale pěkný prevít, protože musí být čerstvý a křupavý. Níže je uveden recept na původní <em xml:lang="en">BLT</em> sendvič.</p>
      <ol>
        <li>Krajíček čerstvě opečeného křupavého amerického bílého chleba (kterému říkám <em>bílá buchta</em>) pomažeme majonézou a pokryjeme ho čerstvými listy křupavého ledového salátu.</li>
        <li>Navrch dáme několik kousků dokřupava grilované americké slaniny a na to ještě 2 plátky rajčete.</li>
        <li>Sendvič přikryjeme druhým krajíčkem dokřupava opečeného chleba pomazaného majonézou.</li>
        <li>Uzavřený sendvič propíchneme na dvou protilehlých rozích párátkem (aby z něj nevypadla náplň) a rozkrojíme ho na dva stejné trojúhelníky.</li>
        <li>Trojúhelníky dáme na teplý talíř, přidáme bramborové lupínky a pravý americký <em xml:lang="en">BLT</em> je na světě.</li>
      </ol>
      <p class="example">V Chicagu, kde lidé mají rádi kyselé okurky, k tomuto sendviči přidávají kyselou okurku, ale můžete k němu dát i coleslaw. Tím, že je všechno v sendviči tak křupavé, tak se s ním při jídle dost zasviníte, ale to k pravému americkému <em xml:lang="en">BLT</em> patří.</p>
    </section>
    <h id="dalsi" var="inputvar-pribuzne_h">n/a</h>
    <desc>n/a</desc>
    <p var="inputvar-relation@var">Příbuzné články nejsou k dispozici</p>
  </section>
</body>