
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=298.html" data-image="/files/preview/clanky/michelin/general.jpg" data-type="article"}

{ctime="2008-03-15" mtime="2008-03-15" id="michelin" author="Michael Klíma" short="Michelinův průvodce" authorid="hostovka/michael_klima"}

# Hvězdy Michelinu 

{kw="gastronomie"}

Michelinův průvodce byl poprvé vydaný ve Francii v roce 1900. Sloužil k prodeji Michelinových pneumatik šoférům bohatých klientů. Dříve průvodce hodnotil jen francouzské restaurace. Dnes obrazně řečeno rozhoduje o životě a smrti mnoha kuchařů po celé Evropě. 

{class="example"} 

Celosvětový prodej průvodců dosáhl 1,5 milionů výtisků ročně. Ve Francii, kde je jídlo náboženstvím, se průvodců prodává více než biblí.

Stejně jako soudy bible, tak i soudy průvodce, jsou nevyzpytatelné a všemohoucí. Jeho systém hodnocení je epigonem jednoduchosti: 

 - jedna hvězda označuje „velice dobrou restauraci ve své kategorii“,
 - dvě hvězdičky označují „vynikající kuchyni hodnou zajížďky“,
 - a tři hvězdy označují „mimořádně dobrou kuchyni která stojí za zvláštní cestu“.

Nejsem přítelem průvodců, bedekrů a hodnocení restaurací a hotelů hvězdičkami. Michelinův průvodce je ale úplně jiné zvíře, a proto si myslím, že jako studenti Hostovky byste o něm měli něco vědět. 

{id="hodnoceni"}

## Hodnocení restaurací

Průvodce Michelin uděluje ceny zpravidla celým restauracím, a to nejen za jídlo a víno, ale i za celkový dojem. Jak se ale zdá, tak Andrea Accordi, kterému v roce 2004 bylo Michelinem uděleno nejvyšší kulinářské ocenění je výjimkou. 

Michelin uděluje jednu až tři hvězdičky. Tyto hvězdičky jsou velmi žádané restauracemi, které jsou zaměřené na snoby a vybranou klientelu. 

{class="important"} 

Získat jednu nebo dvě hvězdičky z vás může udělat legendu, ztratit jednu hvězdu může způsobit úplnou katastrofu. Průvodce sám uvádí, že jisté podniky si zaslouží, aby na ně bylo upozorněno pro kvalitu jídel, která podávají. 

Protože průvodce Michelin začal jako průvodce cestovatelů, tak jsou hvězdičky spojeny také s hodnotou cesty. Francie má svého specifického Michelin průvodce, kterému se říká Red Michelin Guide. Abych se ale přiznal, tak vidím červeně, ať vidím jakýkoliv z průvodců. 

{id="nazory"}

## Názory na průvodce a jeho hodnocení

Michelinův průvodce, jeden z nejmocnější na světě, slavil v roce 2000 své 100leté výročí. Někteří kritici, mezi které patřím, díky stále se zvyšujícím rozdílům v hodnocení, dnes zpochybňují právo na titul jediné autority v posuzování kvality jídla a služeb v předních restauracích. 

{class="important"} 

Michelin posuzuje jen vybrané restaurace, kterým přidělí, případně odejme hvězdičky, přičemž zcela ignorují řadu jiných restaurací. 

Michelinův průvodce se stal dvousečným mečem pro kuchaře, kteří riskují svou finanční stabilitu při snaze získat tři hvězdy. Například chef Pierre Gagnaire investoval miliony dolarů k povýšení restaurace v Saint-Étienne, v jižní Francii. Nakonec sice tři hvězdy získal, ale výdaje a dluhy ho po dvou letech vehnaly do bankrotu. Poprosil tudíž Michelin, aby ho vyndali z průvodce, což na štěstí pro něj udělali. 

Proto také v Londýně Nico Ladenis z restaurace Chez Nico vrátil Michelinu tři hvězdy, které držel po mnoho. „Lidé dnes už žádné hvězdy nechtějí“, řekl Ladenis, „doba drahých restaurací je pasé“. „Jednoduchá kuchyně mi dává o mnohem větší uspokojení, a to je to, co dnes lidé chtějí.“ 

Amaud Eman, pařížský byznysmen, který hostí klienty v předních restauracích několikrát do měsíce se s ním shoduje: „Michelin je příliš pomalý k zaregistrování jakékoliv nového směru“. 

Manažeři velkých francouzských společností chtějí dnes vidět podrobnější popis restaurací, jak jídlo vypadalo, jak chutnalo, jaké bylo víno a servis. O tom se ale Michelin vůbec nezmiňuje. Nicméně si to po sto letech Michelin začal již trochu uvědomovat. Proto v roce 2000 v jeho francouzsky psané verzi poprvé přidal ve dvou řádcích popis dané restaurace. 

Nedá se však říci, že všechny tyto jednoduché popisy pomohou. O Lameloise, tříhvězdičkové restauraci V Burgundsku, Michelin píše: „Tato prastará diskrétní restaurace ukrývá elegantní interiér a dekor. Kuchyně je velmi tradiční.“ 

Ale i tyto drobky representují ohromující změny v průvodci, na kterém za sto let jeho trvání nebylo nic změněno.  

{id="historie"}

## Historie průvodce

Původně André a Eduard Michelinovi ve svém průvodci měli reklamy (které později zrušili) a podávali instrukce o údržbě automobilů spolu s adresami servisních stanic. Michelin rozdal zdarma 35000 výtisků prvního vydání a 54000 výtisků druhého. 

V roce 1926 zavedl Michelin ve svém průvodci jednu hvězdičku pro restaurace, které byli blízko silnice, a které mohl doporučit. Druhá hvězdička byla přidána v roce 1931. Proslavená třetí hvězdička přišla až dva roky potom. 

Vydávání tohoto průvodce bylo přerušeno druhou světovou válkou, ale důstojníci spojeneckých armád užívaly údaje ve vydání z roku 1939 jako hodnotné informace o francouzské geografii. 

Opětným vydávání průvodce po skončení války se Michelin stal neomezeným soudcem gastronomie a dobré chuti. Udělení třeba i jen jedné hvězdy mohl pro restauratéra znamenat nepředstavitelné jmění a odejmutí hvězdy naopak úplnou katastrofu. 

Když se Zick, majitel pařížské restaurace Relais des Porquerolles, v roce 1966 dozvěděl, že ztratil jednu hvězdu, tak si vystřelil mozek. Michelin však velmi rychle reagoval, že Zickova sebevražda se ztrátou hvězdy nemá, co společného. 

{id="kriteria"}

## Kritéria hodnocení

Tajemství, jakým způsobem Michelin hodnotí své restaurace dávalo, a ještě dává průvodci nádech jakési mystiky. Michelin nepřizná kolik inspektorů zaměstnávají, ale říká se, že v samotné Francii jich mají asi 20. Jak jsou tito inspektoři školeni zůstává rovněž tajemstvím. 

{class="example"} 

Jeden bývalý londýnský inspektor přiznal, že jeho trénink spočíval v návštěvě několika restaurací v doprovodu staršího francouzského inspektora, ale že ho nikdo nikdy nevzal do tříhvězdičkové restaurace. 

Inspektoři jsou zaměstnanci na plný úvazek, kteří si projídají cestu několika městy a venkovem často čtrnáctkrát za týden. Jsou vybaveni zápisníkem a dobrým zažíváním. Zpravidla jedí sami, objednávají si jídlo nejméně o třech chodech, a průměrnou láhev vína. V každém případě vždy zaplatí svoji útratu. 

Dříve, než vypracují svoji konečnou zprávu, tak někdy v jedné restauraci jedí několikrát. Když je zpráva slibná, tak několik dalších inspektorů, které první inspektor nezná, tuto restauraci opět navštíví. Avšak celkový počet návštěv je také tajemstvím. 

Po skončení jídla inspektor odhalí svou identitu a provede technickou inspekci. Ta se skládá z prohlídky celého provozu včetně kuchyně, vinného sklepa a záchodů. Přitom ale nenaznačí, co upoutalo jeho pozornost nebo jaký je jeho dojem. 

Po chvíli se inspektor stane v regionu známým, a proto je zpravidla po jednom roce přeložen do jiného regionu. Do regionu, ve kterém již působil, se může vrátit až po osmi letech. Ohvězdičkované restaurace uvedené v průvodci jsou navštíveny několikrát za rok, ale některé nejsou navštíveny po dobu 18 až 24 měsíců. 

Michelin bere rovněž v úvahu hodnocení svých čtenářů, průvodce dostává za rok asi 100.000 dopisů. Po hodnocení, které je zveřejněno na jaře každého roku, restauratéři a kuchaři mohou požadovat schůzku s ředitelem Michelinu. 

V roce 2001 zažil Michelinův hlavní stan v Paříži, který se vyznačoval loupajícími se tapetami a nepohodlnými křesly, radikální změny. Mnozí kritici říkali, že Michelin sám o sobě je zaostalý, pomalý, jak v udělování, tak i v odebírání hvězd. Tyto místnosti tedy byly renovovány zlatými nátěry a černým koženým nábytkem. Dokonce se v pátek, 2. března 2001 ujal žezla nový ředitel, Angličan Derek Brown. 

Nové koště dobře mete, a tak se jeho panování se projevilo hned.  Mimo jiné byla odebrána jedna hvězda populárnímu Alanovi Ducasse v jeho monacké restauraci Louis XV. Promoce a demise mnoha dalších restaurací pak následovala. Tím Darek dokázal, že hodnocení Michelinu má stále ještě sílu. 

No a takto bychom mohli v popisu minulosti a současnosti Michelinu pokračovat do nekonečna, ale nikdo nemá dost odvahy odhadnout jeho budoucnost. 

{id="amerika"}

## Michelin v Americe a budoucnost Michelinu 

V Americe si lidé zakládají na svém jméně, a proto i podniky a restaurace dají spíše na popularitu jména než na hvězdy. To ale bylo kdysi běžné i v České republice, nicméně dnes mi připadá, že se lidé za svá jména dokonce i stydí. 

Mám ještě v paměti jména některých hotelů a restaurací v České republice, které vůbec nepotřebovaly hvězdičky a každý věděl, jakou kvalitu jídla a služeb tam dostane. Jenomže jména jako U Holubů, U Rozvařilů, U Bucků, U Šuterů, Šramota, Savarin, Pelikán, Lippert apod. již upadla v zapomenutí. 

Nakonec ještě jedna perla. Tisková zpráva: „Michelin stahuje 50 tisíc průvodců po restauracích“ (2. 2. 2005 deník Ihned). 

„Známý francouzský průvodce po restauracích Michelin stahuje z prodeje desítky tisíc výtisků svého nového vydání pro rok 2005 zaměřeného na země Beneluxu. Důvodem je, že dobrou známkou je ohodnocena jedna belgická restaurace, která však v době výtisku ještě nefungovala. V minulosti se už mnohokrát spekulovalo o tom, že inspektoři jsou ve svých hodnoceních ovlivňování svými známými či věhlasnými šéfkuchaři. Nyní je to ale vůbec poprvé ve více než stoleté historii, kdy firma přistoupila ke stažení svého průvodce z prodeje.“ 

Jaký jiný důkaz o humbuku celého Michelinu ještě chcete. Já jen doufám, že je to začátek konce této dnes již zprofanované organizace. Není líto restauratérů, kteří za získání hvězdiček zaplatily statisíce dolarů, to je prostě daň z blbosti a dobře jim tak. Je mi líto poctivých kuchařů a podnikatelů, které Michelin mnohdy připravil k bankrotu, nemluvě o několika, kteří si díky tomu vzali život. Jaký snobismus a jaká tragikomedie.

{id="dalsi" var="inputvar-pribuzne_h"}

## n/a 

n/a 

{var="inputvar-relation@var"}

Příbuzné články nejsou k dispozici 

{var="doclist-stitek"}

  * n/a 

{var="inputvar-taglist" class="taglist"}

n/a

