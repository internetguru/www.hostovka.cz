<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=171.html" data-image="/files/preview/clanky/tvorba_cen/general.jpg" data-type="article" data-top="5">
  <h ctime="2006-09-02" mtime="2019-03-11" id="velikost_porce" author="Michael Klíma" short="Velikost porce" >Správná velikost porce</h>
  <!-- generated attribute kw by user_udpatekw.sh on 2020-04-21, do not edit -->
  <desc kw="jídla a jídelní lístky">Žádný úřad, instituce, strana a vláda nám dnes již nemůže diktovat, jak velké by porce měly být. Jediný, kdo určuje velikost porcí, je spotřebitel.</desc>
  <p>Velikost porcí určíme na základě zkušeností nebo průzkumu o přáních, potřebách, a hlavně finančních možnostech potenciální klientely. S velikostí porce masa nebo hlavní potraviny narůstá i cena jídel. Ta je v mnoha případech pro klientelu rozhodujícím faktorem při volbě restaurace.</p>
  <p>Jiné představy o správné velikosti porcí jídel (a jejich ceně) mají mladí lidé, ženy, muži, těžce pracující dělníci anebo důchodci. V minulosti u nás byly porce masa regulovány na základě hospodářských možností, a proto byly ve srovnání s mezinárodním standardem relativně malé.</p>
  <p class="example">Zahraniční hosté (ze západu) jsou zvyklí na větší porce masa. Jsou také zvyklí na to, že porce jídel, a tudíž i jejich <a href="/tvorba_cen">ceny, jsou v poledne nižší než večer</a>.</p>
  <section>
    <h short="Velikost porce vs. cena" id="velikost_porce_vs_cena">Poměr mezi velikostí porce a cenou</h>
    <desc>Odhadnout správnost ceny není tak jednoduché, jak se zdá. Cena jídel se zjednodušeně skládá z nákladů na suroviny, mzdy a ostatních provozních nákladů, z přidané hodnoty a samozřejmě ze zaslouženého zisku. Cena musí být pro hosta přijatelná a musí odpovídat jeho představám o hodnotě. No, a v tom je zakopaný pes.</desc>
    <p>Jsou lidé, které cena vůbec nezajímá, a kteří jen zvažují, zda váha či hmotnost porce odpovídá jejich požadavkům. Oproti tomu jsou lidé, pro které je cena rozhodujícím faktorem.</p>
    <p>Pro jednoho se tedy může jídlo zdát drahé, pro druhého zase laciné. Obdobně i porce se jednomu může zdát malá, či velká, ale odpovídající. A druhý se cítí ošizen v každém případě.</p>
    <p>Jak cena, tak i hmotnost musí také odpovídat místním zvyklostem. Proto například za totéž jídlo dáte ve velkém městě nebo populárním místě o mnoho více než na odlehlém místě. Proto také za obyčejný párek na Sněžce dáte více než na Václaváku, nehledě na to, že vám připočítají vysokohorskou přirážku. Nicméně i zde jsou výjimky potvrzující pravidlo.</p>
    <p class="example">Nedávno jsme byli na obědě v poušti, kde mimo restaurace široko daleko nic nebylo a ceny jídel byly větší než v luxusní restauraci ve velkém městě.</p>
    <h id="velikost_porce_na_jidelnim_listku">Velikost porce na jídelním lístku</h>
    <desc>Pokud váhu porcí na jídelním lístku uvádíme, tak je to víceméně proto, abychom informovali hosty o velikosti porcí. V tom případě je tento údaj závazný.</desc>
    <p>Podle zákona 104/1995 Sb. o ochraně spotřebitele, v případech, kdy to není možné nebo účelné, nemusí být informace o hmotnosti porce a složení pokrmu sděleny písemnou formou. Zákon však prodávajícímu ukládá tyto informace na požádání pravdivě sdělit a kontrolnímu orgánu také doložit.</p>
    <p>Nechci kritizovat české zákonodárství, ale někdy mi přijde, že se zákony dělají tak, aby se vlk nažral a koza zůstala celá. Velikost porcí totiž uvádíme na jídelním lístku ve vlastním zájmu a pro lepší informovanost hostů, a ne proto, že je to nařízení obchodní inspekce.</p>
    <p class="example">Porce udávané běžně na jídelních lístcích jako pár holubů, půlka kuřete, čtvrtka kachny, celý pstruh, celý humr a podobně, jsou jen přibližný údaj o velikosti. Například tucet nebo půl tuctu ústřic nikomu moc neřekne, protože rozdíly ve velikosti ústřic mohou být veliké. Zajímalo by mě, jak se s tím kontrolní orgány vypořádávají.</p>
    <h id="psychologie_tvorby_velikosti_porce">Psychologie tvorby velikosti porce</h>
    <desc>Mělo by být v zájmu restauratéra, aby každá porce jídla odpovídala představám hosta, a aby byla vizuálně co možná největší. Bohužel to bude ještě dlouho trvat, než naši restauratéři psychologii prodeje pochopí, a proto s některými zdánlivě zbytečnými nařízeními mlčky souhlasím.</desc>
    <p class="important">Tajemství <em>úspěchu</em> amerického restauratéra je v tom, že mnohdy ani nespí a stále přemýšlí, co by svému hostu dal navíc, aby ho uspokojil a aby mu přitom zbyl zasloužený zisk. Naproti tomu tajemství <em>neúspěchu</em> některých českých restauratérů je (až na výjimky) v tom, že mnohdy ani nespí a stále jen přemýšlí jak to udělat, aby hostu za jeho peníze dali co nejméně a aby tím pádem zbylo pro ně co nejvíce.</p>
    <h id="jak_urcit_velikost_porce">Jak určit velikost porce</h>
    <desc>Udávání velikostí steaků ve váhách 150, 200 nebo 300 g je jen vžitou zvyklostí. V Americe se například váha steaků uvádí v uncích: 8 uncí (226,8 g), 10 uncí (283,5 g), 16 uncí (453,6 g). Vodítkem k určení váhy porcí může být následující mezinárodně užívaná tabulka pro večerní jídelní lístek, přičemž polední porce mohou být o 50 až 100 g menší.</desc>
    <dl class="col">
      <dt>Libové maso bez kostí, s malou tukovou vrstvou</dt>
      <dd>150 až 200 g</dd>
      <dt>Maso, kotleta nebo žebírko s kostí</dt>
      <dd>200 až 300 g</dd>
      <dt>Maso bez kostí (steaky a řízky)</dt>
      <dd>150 až 200 g</dd>
      <dt>Dušeniny, haše, masové směsi (těstovinová a rýžová jídla)</dt>
      <dd>100 až 200 g</dd>
      <dt>Kuřata, drůbež s kostí</dt>
      <dd>250 až 350 g</dd>
    </dl>
    <dl class="col">
      <dt>Drůbež bez kostí</dt>
      <dd>150 až 250 g</dd>
      <dt>Ryby celé</dt>
      <dd>150 až 200 g</dd>
      <dt>Rybí filé</dt>
      <dd>100 až 150 g</dd>
      <dt>Plody moře (krevetky, mušle)</dt>
      <dd>120 až 180 g</dd>
      <dt>Zelenina (brambory) jako příloha</dt>
      <dd>150 až 200 g</dd>
      <dt>Tekutiny (polévky, džusy, káva)</dt>
      <dd>2 až 3 dl</dd>
      <dt>Vařená rýže, těstoviny, knedlíky (jako příloha)</dt>
      <dd>120 až 150 g</dd>
    </dl>
    <p class="example">V případě, že si host objedná k jídlu dva druhy zeleniny nebo například dva druhy knedlíků, podáváme dvě poloviční porce. Váhy porcí upravujeme podle místních zvyklostí a nesmíme se bát vybočit ze stereotypu stogramových až třistagramových porcí, a začít podávat některé pokrmy ve váze 170, nebo 220 g apod.</p>
  </section>
</body>