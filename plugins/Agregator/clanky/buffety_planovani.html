<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=475.html" data-image="/files/preview/clanky/buffety_planovani/general.jpg" data-type="article">
  <h ctime="2009-12-20" mtime="2020-04-30" id="ekonomika_bufetu" author="Michael Klíma" short="Ekonomika bufetů">Ekonomika samoobslužných bufetů</h>
  <!-- generated attribute kw by user_updatekw.sh on 2020-07-05, do not edit -->
  <desc kw="konzulting">Oproti mnohým jiným <a href="catering">cateringovým akcím</a> jsou <a href="bufet">bufety</a> plánovány provozovatelem. Potřebné množství jídel a pití, které hosté mohou v dané době na <a href="samoobsluzna_restaurace">samoobslužném bufetu</a> zkonzumovat, má podstatný vliv na ekonomiku neboli na rentabilitu bufetu, na potřebný počet a sortiment jídel a následně i na cenu.</desc>
  <p>Veškeré tabulky, které byly kdy vypracovány, jsou velice nepřesné. Spotřeba se totiž řídí složením klientely, jejich věkem, ale hlavně jejich sofistikovaností. Spotřeba se ale také řídí i denní dobou, chutí a nekonečnou řadou dalších okolností.</p>
  <p>Jedna poučka říká, že čím více jsou jídla chutnější a atraktivnější, tím více se jich spotřebuje. Naštěstí existují „triky“, jak spotřebu kontrolovat. Další zásada je, že při skončení musí bufet vypadat tak, jako kdyby se právě otevřel. Nemůžeme počítat s tím, že v okamžiku, kdy odejde poslední host, budou všechny mísy prázdné, a že nebudeme mít žádné <a href="zbytky">zbytky</a>. Proto je plánování jídel pro bufet velmi nesnadný úkol.</p>
  <section>
    <h id="produktivita">Produktivita a efektivita</h>
    <desc>Produktivita je první podmínkou rentability každého bufetu. Práce kolem bufetu není komplikovaná a nevyžaduje žádnou velkou odbornost. Proto se pro bufety a <a href="brunch">brunche</a> snažíme zaměstnávat méně placené zaměstnance.</desc>
    <p class="example">Dokonce i k přípravě jídel v jídelně, která jsou v zásadě velice jednoduchá, je možno v krátké době zaškolit jakéhokoliv nekvalifikovaného, a tím pádem méně placeného zaměstnance.</p>
    <p>To samé platí o doplňování jídel a nápojů a sklízení použitého nádobí, což rovněž nevyžaduje žádnou velkou odbornost. Problém v současném českém pohostinství ale je, že máme příliš mnoho rádoby vzdělaných „odborníků“, takzvaných „náčelníků“, ale nemáme žádné „indiány“.</p>
    <h id="naklady_na_mzdy">Náklady na mzdy</h>
    <desc>Náklady na mzdy jsou nezanedbatelnou položkou podnikového rozpočtu a jsou do značné míry rovněž ovlivněny <a href="jidelni_listek">jídelním lístkem</a>. Mzdy jsou také ovlivněny sortimentem jídel a následně potřebou personálu, a to jak ve výrobě, tak i v obsluze.</desc>
    <p>Mimo přípravy potravin a jejich následného vaření mohou být všechny ostatní funkce spojené s expedicí a <a href="prezentace_jidel">prezentací jídel</a> vykonávány méně kvalifikovanými (méně placenými) zaměstnanci. V Americe je to velmi přísně sledováno a zakotveno ve výrobních manuálech.</p>
    <p class="example">V Česku to však málokterý manažer bere v úvahu. V mnoha případech se servisem zabývá i on sám, místo toho, aby se věnoval managementu a kontrole.</p>
    <p>Při servisu a pracích v jídelně s každým zaměstnancem navíc, který není plně využit, neúnosně stoupají náklady na mzdy. Nechci zde ale hovořit o nákladech na mzdy kuchařů, protože u těch při přípravě jídel pro bufety produktivita vlastně stoupá.</p>
    <p>Je potřeba se zmínit o něčem, o čem se v odborných učebnicích nikdy nemluví. To je skutečnost, že čím více obsluhujících, tím menší podíl spropitného. V tomto ohledu by obsluhující měli mít sami zájem na tom, aby jich nebylo více než je potřeba k zajištění kvalitního servisu.</p>
    <h id="dalsi" var="inputvar-pribuzne_h">n/a</h>
    <desc>n/a</desc>
    <p var="inputvar-relation@var">Příbuzné články nejsou k dispozici</p>
  </section>
</body>
