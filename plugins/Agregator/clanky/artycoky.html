<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=326.html" data-image="/files/preview/clanky/artycoky/general.jpg" data-type="article">
  <h ctime="2008-06-01" mtime="2019-03-12" id="artycoky" author="Michael Klíma" short="Artyčoky">
    Neobyčejný bodlák artyčok
  </h>
  <desc kw="gastronomie">
    Artyčoky mají překrásné květy, které jsem tady v Kalifornii ale nikdy neviděl. Musí se totiž sklidit dříve než rozkvetou. Artyčoky většinou stojí 2 dolary, a když jsou v akci, tak stojí 1 dolar za kus. To se ale po nich jen zapráší.
  </desc>
  <p class="example">
    Když jsou artyčoky zlevněné, tak si jich koupím více, protože v lednici v plastikovém sáčku vydrží 3 až 4 dny beze změny.
  </p>
  <p>
    Artyčoky jsou původem ze severní Afriky, ale daří se jim dobře téměř po celém světě. Například v italské kuchyni jsou populární od nepaměti. Římský spisovatel Plinius je ale moc rád neměl. Nemohl pochopit, proč lidé platí tak velké peníze za „obyčejný bodlák“.
  </p>
  <p>
    Artyčok je totiž ve skutečnosti jedlý bodlák s ostny, lépe řečeno s ostnatými listy. Ty vyráží zespodu artyčoku a rostou šindelovitě kolem středu s vousy. Nedozrálé artyčoky, které nejsou větší než 5 cm, se mohou jíst syrové. Osobně ale neznám nikoho, kdo by je takto jedl.
  </p>
  <section>
    <h id="priprava_artycoku">
      Příprava artyčoků
    </h>
    <desc>
      Ostny neboli špičky artyčoku, které rostou po straně, odstřihneme nůžkami a špičku artyčoku zarovnáme ostrým nožem. Před vařením musíme artyčoky dobře opláchnout pod tekoucí vodou, a to hlavně mezi listy, kde se mnohdy usazuje hlína.
    </desc>
    <p>
      Kořen artyčoku pomažeme citronovou šťávou, aby nezčernal. Artyčoky pak celé ponoříme jeden vedle druhého kořenem dolů do kastrolu s vroucí slabě osolenou vodou.
    </p>
    <p>
      Menší artyčoky vaříme 30 minut a větší zhruba 45 minut. Pro jistotu můžeme zkusit vytrhnout jeden ze spodních lístků. Ze správně uvařeného artyčoku lístek vytrhnete velice snadno. Pokud to jde ztuha, tak je necháme vařit dalších asi 5 minut.
    </p>
    <p>
      Uvařené artyčoky okamžitě vyndáme a uložíme je opatrně do teplé mísy, aby z nich rychle vytekla voda.
    </p>
    <h id="podavani_artycoku">
      Podávání artyčoků
    </h>
    <desc>
      Vařené artyčoky se mohou jíst studené i teplé, ideálně podávané s pikantními dipy. Klasický a nejjednodušší způsob podávání artyčoků je s citronem a rozpuštěným máslem nebo s holandskou omáčkou.
    </desc>
    <p class="example">
      Srdíčka velkých artyčoků se mohou po uvaření zchladit a <a href="/duseni#marinada">marinovat</a> pro použití do salátů nebo k přípravě studených předkrmů.
    </p>
    <p>
      Artyčoky se jedí tak, že dvěma prsty vytrhnete lístek z hlavy, namočíte ho do rozpuštěného másla nebo omáčky a zuby strhnete jeho jemnou a lahodnou dřeň. No a takto pokračujete, dokud neotrháte všechny lístky.
    </p>
    <p>
      Následně nožem nebo ostrou lžičkou vyškrábete z artyčoku vousy. Ty pokrývají jeho nejcennější část, kterou je jeho srdíčko. To si nakrájíte na malé kousky a podobně jako lístky ho namáčíte do másla nebo do oblíbené omáčky.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
