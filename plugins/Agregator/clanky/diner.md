
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=255.html" data-image="/files/preview/clanky/dinner_diner/general.jpg" data-type="article"}

{ctime="2007-10-04" mtime="2007-10-04" id="diner" author="Michael Klíma" short="Diner"}

# Restaurace zvaná diner 

{kw="koho se to týká, případová studie, Amerika"}

_Diner {xml:lang="en"}_ byly prefabrikované restaurace populární po celé Severní Americe a dokonce i v Kanadě. Restaurace byly sestaveny v dílně, a pak převezeny na zvolené místo. 

Při příchodu do Ameriky jsem byl sice dobře připraven, ale na některé věci jsem koukal jako tele na nová vrata. Jednou z nich byly právě _diners {xml:lang="en"}_, o kterých jsem do té doby nic nevěděl. 

Dnes už téměř všechny _diners {xml:lang="en"}_ zanikly. V roce 68 byly ale velice populární po celé Americe. Byl jsem konceptem _diners {xml:lang="en"}_ téměř fascinován, a to zejména pro jeho jednoduchost. 

Jak _diners {xml:lang="en"}_ vlastně začaly? 

{id="walter_scott"}

## Vznik diners podle Waltera Scotta 

Podle jedné teorie se vynalezení _diners {xml:lang="en"}_ přičítá Walteru Scottovi, tiskařskému sazeči z Providence. Kolem roku 1858, když Scottovi bylo asi 17 let, si přivydělával prodejem sendvičů a kávy z košíku. To nosil zaměstnancům tiskárny na noční směně. 

Kolem roku 1872 byl jeho byznys tak lukrativní, že pověsil sazečství na hřebíček. Pořídil si koně a malý krytý vozík, který zaparkoval před tiskárnou, a sendviče a kávu prodával kolemjdoucím. Aniž by to věděl, tak tím inspiroval jiné lidi k založení velice populárních jídelen zvaných _diner {xml:lang="en"}_. 

{id="vlakove_vozy"}

## Vznik diners podle jídelních vozů ve vlacích 

Jiná, poněkud věrohodnější teorie, se přiklání k tomu, že _diners {xml:lang="en"}_ pocházejí z vlakových jídelních vozů. 

Vlakové vozy byly v 18. století velice populární, ale pro mnoho lidí nedostupné. Cestování vlakem nebylo nic levného a jíst v jídelním voze byl jakýsi luxus. Z toho vzniklo rčení: _“There is nothing finer, than a dinner in a diner” {xml:lang="en"}_, v překladu: „Není nic lepšího, než večeře v _diner {xml:lang="en"}_“. 

Proto byly typické americké _diners {xml:lang="en"}_ ve větších městech většinou prefabrikované repliky vlakových jídelních vozů. V menších městech to byly malé restaurace, spíše jen jídelny, stavěné v místech se silným provozem. 

Interiér, jídelní lístek, příprava a servis jídel se zdaleka nepodobaly někdejším vlakovým jídelním vozům. Jídla byla velmi jednouchá, připravovaná takzvanými kuchaři rychlého občerstvení (anglicky _short order cooks {xml:lang="en"}_), kteří nebyli vyučení, ale byli velice zruční a rychlí. 

Jídla se podávala na pult (anglicky _counter service {xml:lang="en"}_), což také nevyžadovalo žádnou odbornost. _What a country! {xml:lang="en"}_ Tvrdý alkohol se v _diners {xml:lang="en"}_ nepodával, nicméně pivo bylo celkem běžné. 

_Diners {xml:lang="en"}_ otevíraly velmi brzy ráno kvůli snídaním, které ale podávaly po celý den! Ve městech jako je Nový York, kterému se říká „město, které nikdy nespí“, jdou večer někteří lidé spát a jiní teprve vstávají a chystají se na noční směnu. 

Proto byly některé _diners {xml:lang="en"}_ otevřeny 24 hodin denně. Jsem přesvědčen, že mnohý český pan vedoucí by měl zamotanou hlavu, jak to vyřešit s [dlouhými a krátkými týdny][1]. 

Typické _diners {xml:lang="en"}_ byly stejně dlouhé jako vlakové jídelní vozy. Některé byly naopak velmi malé a čtverhranné, což samozřejmě někteří marketingově využili ve svém názvu. _Square {xml:lang="en"}_ totiž znamená čtverec nebo náměstí, ale také „poctivé“. _Squere diner {xml:lang="en"}_ byla tedy nejenom čtverhranná, ale údajně i „poctivá“ restaurace. 

{id="diners\_v\_cr"}

## Diners v České republice 

Díky jednoduchosti _diners {xml:lang="en"}_ jsem si myslel, že by to byl ideální systém pro mé rodné Československo. 

V roce 1989 jsem se do své rodné vlasti vrátil v zastoupení jedné z největších amerických firem, která dodávala kuchyňská zařízení do větších evropských hotelů a firem jako je McDonald's, KFC, Pizza Hut, Dunkin Donut apod. Tehdy jsem se snažil myšlenku amerických _Diners {xml:lang="en"}_ několika lidem nabídnout. Kdo si to ale ještě pamatujete, tak ví, že již samotná zmínka o tom, že je něco americké stačila k tomu, aby vás lidé ukamenovali. 

Jednou to dokonce vypadalo, že Češi kvůli hamburgrárnám vyhlásí Americe válku, ale nakonec k tomu nedošlo. Ne že by se Češi Američanů báli, to ne. V tom ohledu mají Češi pro strach uděláno. Měli prostě strach z toho, že by pak nevěděli, kde všechny ty mrtvé Američany pohřbít. 

Naštěstí se to vyřešilo diplomatickou cestou. Američané slíbili, že více než 100.000 restaurací rychlého občerstvení v Česku neotevřou. Na oplátku Čechům povolili, že českých restaurací typu „Švejk“ mohou v Americe otevřít kolik chtějí. 

{id="pocet_pismen"}

## Pozor na počet písmen v anglických slovech 

Kdysi jsem byl ředitelem hotelové školy _Hospitality Institute International {xml:lang="en"}_ na _Triton College {xml:lang="en"}_. Studovalo tam v té době kolem 33 tisíc studentů a jenom v našem programu jsme jich měli kolem 500. 

Studenti museli někde jíst, a proto byla v kampusu celá řada koncesionářů, kteří nabízeli všechno možné – od hamburgerů, smažených kuřat, stánků s párky, koblihami a pizzou, až po zmrzlinu z pojízdných vozíků. _What a country! {xml:lang="en"}_ 

Byli jsme program pohostinství a cestovního ruchu a provozovali jsme školní restauraci pro profesorský sbor. Dělali jsme i různé [cateringové][2] akce, což byla úžasná příležitost pro naše studenty. 

Já jsem jeden z prvních, kdo pod hlavičkou _Hospitality {xml:lang="en"}_ prosadil výuku managementu nejenom restauračních a hotelových provozů, ale i cestovního ruchu. Byl jsem také jeden z prvních, kdo pochopil, že tato dvě odvětví bez sebe nemohou fungovat (což mi v Česku stále nikdo nevěří). Proto jsem po několik let usiloval o schválení programu výuky managementu restaurací [rychlého občerstvení][3]. Ty jsou totiž nezanedbatelnou složkou pohostinství. 

Zádrhel byl v mojí podmínce, že bude studentům v rámci výuky rychlého občerstvení dána možnost v některých restauracích přímo pracovat nebo je i řídit. Abych to ale zkrátil… 

Vy, kteří mně již znáte, tak víte, že jsem prevít. Vypracoval jsem tedy relativně obsáhlý materiál. V něm jsem na 250 stránkách dopodrobna popsal, jaký benefit by z mého programu měla škola, a hlavně moji studenti. Můj návrh ale neprošel. 

Bylo to krátce před mým odchodem do důchodu, a tak jsem se tím moc nezabýval. Krátce po odchodu jsem se ale dozvěděl, že v komisi, která můj koncept zamítla, byla mimo jiné také jedna děkanka anglického oddělení. Ta sice pohostinství vůbec nerozuměla, ale poukázala na to, že v mém návrhu jsem slovo prádlo (anglicky _linen {xml:lang="en"}_) napsal se dvěma „n“, což je nesmysl. 

No, jenom kvůli slovu prádlo návrh zřejmě nebyl zamítnut, spíše šlo o velké peníze. Abych to ale nějak zakončil… 

Asi po deseti letech jsem se setkal s mým nástupcem Jeromem, což byl mimo jiné můj bývalý student. Ten mi řekl, že asi 6 let po mém odchodu, byl můj koncept schválen. Bylo to pro mě velké zadostiučinění. 

{id="dalsi" var="inputvar-pribuzne_h"}

## n/a 

n/a 

{var="inputvar-relation@var"}

Příbuzné články nejsou k dispozici 

{var="doclist-stitek"}

  * n/a 

{var="inputvar-taglist" class="taglist"}

n/a

 [1]: kratky_a_dlouhy_tyden
 [2]: catering
 [3]: mc_donalds

