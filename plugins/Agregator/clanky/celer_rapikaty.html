<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=208.html" data-image="/files/preview/clanky/celer_rapikaty/general.jpg" data-type="article" lang="cs">
  <h ctime="2007-01-26" mtime="2019-03-29" data-top="946" id="celer_rapikaty" author="Michael Klíma" short="Řapíkatý celer">
    Jak vybrat a podávat řapíkatý celer
  </h>
  <desc kw="zbožíznalství, recept, zelenina">
    Řapíkatý celer <em>(Apium graveolens dulce)</em> anglicky zvaný <em>celery</em>, byl v Evropě až do 16. století znám pouze jako lékařská rostlina. V Česku je řapíkatý celer znám až od Sametové revoluce.
  </desc>
  <p class="example">
    Při zmínce o celeru musíte být velice opatrní. Mezi kořenovým a řapíkatým celerem je totiž veliký rozdíl. V Americe je (pro jeho cenu) řapíkatý celer běžnou a velice často používanou zeleninou.
  </p>
  <p>
    O existenci řapíkového celeru dodnes nevědí ani někteří překladatelé cizích, obzvláště amerických receptů. Dokonce i někteří kuchaři nevědí, jak řapíkatý celer správně používat a říkají mu zjednodušeně řapík. To je ovšem zavádějící, protože řapíky mohou mít i jiné rostliny.
  </p>
  <section>
    <h id="jak_celer_vybrat_a_uchovat">
      Jak celer vybrat a uchovat
    </h>
    <desc>
      Nejznámějším druhem je bledě zelená odrůda zvaná <em>pascal</em>. Druhá, méně známá odrůda <em>golden celery</em> se v používá jen zřídka. Její zlatá barva se získává pěstováním bez přístupu světla, aby se zabránilo růstu chlorofylu. Proto je také podstatně dražší.
    </desc>
    <p>
      Řapíkatý celer se skládá z řapíků neboli žeber (anglicky <em>ribs</em>). Ty mohou u vzrostlého celeru dosahovat délky až 40 cm. Ve středu je takzvané srdíčko (anglicky <em>celery heart</em>). Srdíčko je křehčí a používá se k ozdobě jídel a nápojů.
    </p>
    <p>
      Při nákupu vybíráme celer zakončený jasně zelenými a neovadlými listy. Listy odřízneme a uložíme zvlášť. Celer zabalíme do plastikové fólie nebo do papíru a uložíme do ledničky. Tam nám vydrží asi týden. Podle potřeby řapíky postupně odlamujeme a zbytek celeru opět dobře zabalíme.
    </p>
    <p>
      Zelené listy, kterými jsou řapíky zakončeny, můžeme použít do vývaru a polévek, a po nasekání i do některých salátů (v malém množství).
    </p>
    <p>
      Řapíky celeru nemají téměř žádný odpad, a proto jsou v kuchyni tak oblíbené. Očištěné řapíky celeru (anglicky <em>celery sticks</em>) se podávají ke <a href="/jednohubky">crudités</a>, používají se jako jedlá míchátka nápojů apod.
    </p>
    <p>
      Před další úpravou se řapíky většinou krájí na malé stejnoměrné úhledné kousky. Oblíbená forma jsou kousky krájené nakoso (anglicky <em>on bias</em>). Kousky celeru se pak přidávají do salátů nebo se dusí jako přílohová zelenina.
    </p>
    <h id="duseny_celer">
      Dušený celer
    </h>
    <desc>
      I když se celeru říká dušený (anglicky <em>braised celery</em>), tak ho nemusíme přiklápět pokličkou. Jde nám totiž o to, aby jednotlivé kousky zůstaly křehké. Dušený celer se moc nehodí k zadělávaným jídlům. Je spíše vhodný k většině pečených nebo grilovaných mas, drůbeži a k některým rybám.
    </desc>
    <ol>
      <li>V kastrole se silným dnem rozpustíme máslo nebo margarin,
      </li>
      <li>přidáme kousky celeru,
      </li>
      <li>dříve než celer začne pouštět šťávu ho zaprášíme moukou,
      </li>
      <li>celer rychle zamícháme, aby se všechny kousky obalily moukou,
      </li>
      <li>zalijeme ho horkým vývarem tak, aby byl celer sotva ponořen,
      </li>
      <li>vaříme nejvýše 10 až 15 minut,
      </li>
      <li>osolíme podle chuti.
      </li>
    </ol>
    <p class="example">
      Takto připravený celer má výhodu, že si dlouho udrží svoji teplotu, a že na bufetovém nebo výdejním pultě vydrží 2 až 3 hodiny, bez ztráty na barvě a na křehkosti.
    </p>
    <p>
      Řapíky mladého celeru můžeme vařit vcelku a podávat je s <a href="/zalivka_dresink#zalivka">vinegretem</a> jako předkrm, nebo s přepuštěným máslem jako přílohovou zeleninu.
    </p>
    <h id="dalsi_zpusoby_podavani">
      Další způsoby podávání
    </h>
    <desc>
      Při podávání řapíků v celku je musíme oškrábat, lépe řečeno zbavit „vousů“. Je to zdlouhavá práce, a proto se tím v restauracích většinou nezabývají. Pokud máme ale trochu času, tak vousy odstraníme.
    </desc>
    <p>
      Řapíkatý celer je zatím nedoceněná zelenina. Pokud máte při ruce <a href="/besamel">bešamel</a> nebo <a href="/agnes_sorel#veloute">velouté</a>, tak z řapíkatého celeru můžeme během 10 minut připravit vynikající celerovou polévku.
    </p>
    <ol>
      <li>Řapíky celeru pomeleme na hrubé kousky,
      </li>
      <li>podusíte ho asi 10 minut na másle,
      </li>
      <li>smícháme ho s horkým <a href="/agnes_sorel#veloute">velouté</a> a
      </li>
      <li>podle potřeby rozředíme drůbežím vývarem.
      </li>
    </ol>
    <p>
      Máme polévku, které můžete říkat <em>potage Alexandrina</em>, nebo <em>potage au céleri</em>. Ve slově <em>céleri</em> nesmíte zapomenout na dlouhé „é“, které polévku pofrancouzšťuje. Tím pádem za ni můžete počítat dvakrát tolik, než kdybychom ji říkali pouze celerová polévka.
    </p>
    <p class="example">
      Syrový celer (anglicky <em>celery sticks</em>) je velmi často součástí <a href="/jednohubky">crudités</a> nebo salátů. Jedním takovým, velice populárním salátem, je <em>kobb salát</em>.
    </p>
    <p>
      V Americe je syrový celer také nezbytnou součástí nejpopulárnějšího předkrmu, krevetového koktejlu (anglicky <em>shrimp cocktail</em>). Tento koktejl je velmi jednoduchý na přípravu.
    </p>
    <ol>
      <li>Spodek misky (anglicky <em>cocktail glass</em>) naplníme drobně krájeným řapíkatým celerem.
      </li>
      <li>Na něj popřípadě, jako plnidlo (anglicky <em>filler</em>), dáme trošku sekaných listů salátu.
      </li>
      <li>Na okraje misky zavěsíme vařené krevetky (anglicky <em>shripms</em>).
      </li>
      <li>Do středu dáme koktejlovou omáčku.
      </li>
    </ol>
    <p>
      Celer má také využití při přípravě některých koktejlů jako přírodní míchátko. Například velice populární koktejl <em>Bloody Mary</em> by bez míchátka z celeru nebyl úplný. V tomto případě se ke koktejlu míchátko přikusuje.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>