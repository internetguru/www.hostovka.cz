
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=359.html" data-image="/files/preview/clanky/la_merde/general.jpg" data-type="article"}

{id="la\_merde" ctime="2008-07-29" author="Michael Klíma" short="La merde" authorid="hostovka/michael\_klima"}

# La merde

<!-- generated attribute kw by user_udpatekw.sh on 2019-03-13, do not edit -->

{kw="gastronomie"}

Moje první setkání s Francii bylo nádraží Garde Du Nord v Paříži kam jsme asi tak 18. května 1945 dorazili s mým kamarádem Tondou.

Měli jsme hlad jako vlci a tak jsme si zašli do jejich nádražní restaurace, která oproti našim českým nádražním restauracím nám tehdy připadala velice nóbl a já, i když jsem se už více než dva roky učil Francouzsky, jsem měl obavy, že si nebudeme umět ani objednat.

Tonda mi ale řekl, že jsem vůl když nevím, že ve francouzštině stačí říci buď le, la nebo lo, a ti pitomí Frantíci ale vědí co člověk chce.

Zavolali jsme si tudíž toho garçona a Tonda mu nonšalantně ukázal dva prsty a řekl: "Dvě la polévka". Potom opět zvedl dva prsty a řekl: "Dvě la maso". Nakonec opět zvedl dva prsty a řekl: "Dvě la pivo".

Ten garçon ani nemrk a řekl:"Oui monsieur" a měl se k odchodu. V tom okamžiku mi Tonda řekl: "Vidíš jak jsou ti Frantici pitomí, řekneš le, la, nebo lo, a dostaneš co chceš". Načež ten garçon řekl: "Kluci neblbněte, kdybych nebyl ze Žižkova, tak tu dostanete nejvýše tak la merde".

