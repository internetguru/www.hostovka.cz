<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=336.html" data-image="/files/preview/clanky/cordon_bleu/general.jpg" data-type="article" lang="cs">
  <h ctime="2008-06-25" mtime="2019-08-11" data-top="922" id="cordon_bleu" author="Michael Klíma" short="Cordon Bleu">
    Škola či řízek Cordon Bleu
  </h>
  <desc kw="gastronomie, recept, škola, Francie">
    Cordon Bleu může mít několik významů. V Americe si pod názvem Cordon Bleu hned každý představí telecí řízek plněný šunkou a sýrem. Cordon Bleu je ale také jedna z nejpopulárnějších francouzských kuchařských škol.
  </desc>
  <p>
    Jídlo Cordon Bleu je populární hlavně proto, že je jeho příprava velmi jednoduchá. Samotný řízek je velice chutný a hlavně atraktivní, proto se často objevuje na amerických jídelních lístcích.
  </p>
  <p>
    Popularitě Cordon Bleu přispívá i jeho francouzský název. Málokdo ve skutečnosti zná původ jeho receptu a pravý význam jeho názvu již téměř nikdo. Pokud je mi známo, tak recept na tento řízek vzniknul ve stejnojmenné francouzské kuchařské škole. O té vám však mohu napsat jen to, co jsem se o ní dočetl v jedné z jejich knih.
  </p>
  <section>
    <h id="historie_koly_cordon_bleu">
      Vznik školy Cordon Bleu
    </h>
    <desc>
      Cordon Bleu, dnes jedna z nejpopulárnějších francouzských kuchařských škol, má již více než stoletou tradici. Je zastrčená v domě č. 8 v tiché ulici <em xml:lang="fr" lang="fr">Rue Léon Delhomme</em> na levém břehu Sény v Paříži, hned kousek od Eiffelovy věže.
    </desc>
    <p>
      Škola má velice zajímavou historii, která sahá až do roku 1895. Tehdy začala Marthe Distel vydávat týdenní publikaci zvanou <em xml:lang="fr" lang="fr">La Cuisinière Cordon-bleu</em>. V ní tehdejší populární kuchaři prostřednictvím článků pořádali kurzy vaření.
    </p>
    <p>
      Název tohoto časopisu nebyl vybrán náhodně. Byl odvozen od francouzského řádu rytířů ze šestnáctého století <em xml:lang="fr" lang="fr">Ordre du Saint Esprit</em>, který byl nejvybranějším řádem té doby. Jeho členové byli nazýváni <em xml:lang="fr" lang="fr">Cordons-bleu</em>, podle široké modré stuhy. Jejich zasedání a večeře, které následovaly, se staly legendárními.
    </p>
    <p class="example">
      Titul Cordon-bleu byl během 18. století udělován tomu, kdo mimořádně vynikal ve svém oboru, nejčastěji kuchařům.
    </p>
    <p>
      Distel si uvědomila že ještě lepší způsob učit vaření by byl v dobře organizovaných hodinách. V těch by studenti viděli učitele při práci a sami by připravovali jídla pod jeho přísným dohledem.
    </p>
    <p>
      K vyučování v těchto kurzech byli přizýváni profesionální kuchaři. Mezi prvními to byl Chef Barthélémy, ředitel profesionálního cukrářského magazínu, Chef Charles Poulain, bývalý ředitel známé pařížské cateringové společnosti a Chef August Colombié, jehož kuchařské knihy byly na přelomu století velice populární.
    </p>
    <p class="example">
      První kurz začal 14. ledna 1896, v Paříži v Palais Royal. Jeho pořadatelé se s pýchou pochlubili nejnovější kuchařskou technologií – v jedné kuchyni byla instalována elektřina!
    </p>
    <p>
      Kuchařské kurzy měly okamžitý úspěch. Nejdříve byl dáván důraz na praktické vaření. Ale již v říjnu 1896 bylo v časopise oznámeno, že bude zahájen kurz klasického profesionálního vaření. Tyto počáteční kurzy byly pořádány pod vedením jednoho z prominentních kuchařů té doby, Charlese Drissense, kterému byl udělen titul <em xml:lang="fr" lang="fr">le Directeur des Cours de Cuisine du Cordon-Bleu</em>.
    </p>
    <h id="vvoj_koly_cordon_bleu">
      Vývoj školy Cordon Bleu
    </h>
    <desc>
      V dalších desetiletích Cordon Bleu nejenom že rostla, ale také se měnila. Takže z instituce, která původně sloužila jen Pařížanům se stala školou s mezinárodním významem. Kolem roku 1905 se na školu přicházeli učit francouzské kuchařské umění studenti i z tak vzdálených zemí jako je Japonsko. V článku londýnského <em xml:lang="en" lang="en">Daily News</em>, ze dne 16 listopadu 1927, ve kterém autor popisuje návštěvu pařížské školy se píše: „Není nic neobvyklého, aby se v jedné třídě sešli studenti osmi rozdílných národností.“
    </desc>
    <p>
      Ti, kteří navštěvovali školu začátkem 20. století, měli možnost se učit od velkých mistrů kuchařského umění té doby, jako například Henri-Paul Pellaprat. Jako autor a učitel se Pellaprat velice zasloužil o upevnění postavení Cordon Bleu, jako vedoucí světové kuchařské školy.
    </p>
    <p>
      Po druhé Světové válce začala škola Cordon Bleu pod vedením Madame Elisabeth Brassart opět vzrůstat. Přijímala generaci nových studentů, přepracovala curriculum, a starala se o publicitu a uznání školy.
    </p>
    <p>
      V padesátých letech škola Cordon Bleu reprezentovala nejenom nejvyšší stupeň kulinářské výuky, ale stala se jedním ze symbolů Paříže. Dokonce i Audrey Hepburnová, představitelka Sabriny ve filmu stejného jména, považovala za nutné tuto školu absolvovat. Scéna, ve které se Sabrina učí dělat vaječnou omeletu byla dalším důkazem zájmu o francouzskou kuchyni a o školu Cordon Bleu.
    </p>
    <p>
      Co se týká výuky francouzských jídel a moučníků, tak Cordon Bleu nemá konkurenci. Reputace školy je založena na profesionální kvalitě přednášených předmětů. Začátečníci se učí základům kuchařské profese a pokročilým kuchařům je dána možnost seznámit se s vyznamenanými francouzskými kuchaři pracujícími v několika hvězdičkových restauracích uvedených v Michelinu.
    </p>
    <p>
      O této škole by se dalo psát ještě více, ale doufám že tímto krátkým popisem jsem z odpověděl na otázku, co je Cordon Bleu. Jako zvláštní bonus přikládám recept na řízky Cordon Bleu.
    </p>
    <h id="telec_zky_cordon_bleu_plnn_unkou_a_srem">
      Telecí řízky Cordon Bleu plněné šunkou a sýrem
    </h>
    <desc>
      n/a
    </desc>
    <p>
      Suroviny:
    </p>
    <ul>
      <li>4 tenké, velké řízky z telecí kýty (150 g),
      </li>
      <li>4 tenké plátky šunky (30 g),
      </li>
      <li>4 tenké plátky (20 g) Ementálu nebo Goudy,
      </li>
      <li>3/4 šálku hladké mouky,
      </li>
      <li>2 vejce,
      </li>
      <li>1 lžíce vody,
      </li>
      <li>1/4 lžičky soli,
      </li>
      <li>2 šálky čerstvé strouhanky,
      </li>
      <li>2 šálky oleje,
      </li>
      <li>2 lžíce přepuštěného másla.
      </li>
    </ul>
    <p>
      Postup přípravy:
    </p>
    <ol>
      <li>Tenké telecí řízky, nejlépe obdélníkové, rozklepeme na velikost nejméně 16 × 12 cm.
      </li>
      <li>Řízky slabě naklepeme nebo propícháme <a href="/tenderizovani">tenderizerem</a>, rozložíme na stůl, a na polovinu každého řízku položíme jeden plátek šunky a jeden plátek sýra.
      </li>
      <li>Poté je přiklopíme druhou polovinu řízku a okraje stiskneme.
      </li>
      <li>Řízky nesolíme ani nepepříme, chuť řízkům dodá šunka a sýr.
      </li>
      <li>Takto upravené řízky můžeme do doby podávání zabalit do průhledné fólie a uložit v ledničce.
      </li>
      <li>Rozšleháme vejce s vodou a osolíme.
      </li>
      <li>Před smažením řízky poprášíme moukou, namočíme v rozšlehaných vejcích a obalíme v čerstvé strouhance a jemně stlačíme, aby se během smažení nerozevřely.
      </li>
      <li>Obalené řízky opatrně vkládáme do pánve s horkým olejem smíchaným s přepuštěným máslem, a velice zvolna je smažíme po obou stranách dozlatova. Řízky nikdy nesmažíme ve fritéze, obracíme je kleštěmi nebo špachtlí a zásadně do nich nikdy nepícháme vidličkou.
      </li>
      <li>Osmažené řízky osušíme na savém papíře a podáváme na teplých talířích. Přílohu podáváme na stejných talířích na pravou stranu od řízku.
      </li>
    </ol>
    <p>
      Nejvhodnější přílohou jsou vařené nebo opečené brambory či bramborová kaše. V Americe se mimo brambor k řízkům podává zelený hrášek, karotka, nebo špenát. Přílohy svojí hmotností nesmí převyšovat hmotnost řízku. Jako <a href="/zdobeni">ozdobu</a> můžeme na talíř přidat malý lupen salátu s plátkem rajčete.
    </p>
    <p class="example">
      Pokud nemáme dostatečně velké řízky, použijeme dvojnásobný počet menších řízků, každý asi 75 g.
    </p>
    <p>
      Závěrem se musím zmínit o tom, že v Česku se tento steak někdy objevuje pod názvem „Gordon Bleu“, což není korektní. Zase takovou vědu bych z toho ale také nedělal, pokud je pod názvem krátce popsáno, oč se jedná.
    </p>
    <p>
      Pokud ale chcete ochutnat relativně dobrý řízek Cordon Bleu a jiná mezinárodně populární jídla připravovaná na objednávku z čerstvých prvotřídních místně dosažitelných potravin podle mých vyzkoušených receptů, tak mohu doporučit moje dítě <a href="https://www.steakgrill.cz">restauraci Steakgrill</a> v Račiněvsi u Roudnice.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>