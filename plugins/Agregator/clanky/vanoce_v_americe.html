<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=263.html" data-image="/files/preview/clanky/vanoce/general.jpg" data-type="article">
  <h ctime="2007-12-22" mtime="2019-03-11" data-top="905" id="vanoce_v_americe" author="Michael Klíma" short="Vánoce v Americe">
    Vánoce u nás a v Americe
  </h>
  <desc kw="gastronomie, Vánoce, recept">
    Vánoce jsem prožíval v mnoha zemích, jako například ve Skandinávii, Rakousku, Německu, Africe, Vietnamu, Austrálii, a dokonce i v Rusku. Myslím si ale, že se nikde jinde na světě média nesnaží navodit pravou vánoční náladu tak, jako v Americe. Přesto mohu říci, že Vánoce v Americe nejsou takové, jaké si je pamatuji z domova.
  </desc>
  <p class="example">
    Ne že by mi scházely jesličky, ale schází mi jiné věci ze vzpomínek na mládí, včetně sněhu. Kolem jesliček je v současné době v Americe velká diskuse, protože podle zákona o oddělení církve od státu, se již nesmí nikde veřejně vystavovat.
  </p>
  <p>
    Tady v Kalifornii sice nejsou taková vedra jako v Austrálii, kde jsme Štědrý den slavili u moře na pláži, ale sníh tady také nemáme. Nejbližší sníh je v Mamouth, což je asi 5 hodin jízdy, a tak Vánoce slavíme bez sněhu. Více než sníh mi schází typická česká vánoční jídla, a to hlavně vánoční kapr.
  </p>
  <p>
    Mořských ryb, humrů, krevetek, ústřic a všelijakých dalších mořských potvor tady máme jako nikde jinde na světě. O pořádného kapra tady člověk ale nezavadí. A bez kapra to prostě nejsou Vánoce.
  </p>
  <p>
    V Americe se kapr nejí ani v Berwynu nebo Ciceru. To jsou předměstí Chicaga a místa s největší koncentrací českých emigrantů. Je to proto, že kapři v Americe nejsou vůbec dobří a jsou považováni za podřadné jídlo. Jsou z pravidla příliš velcí a páchnou bahnem, takže se vůbec nedají jíst. Když už, tak se jí ryby zvané buffalo. Ty se kapru velice podobají, ale věřte mi, že to není ono.
  </p>
  <section>
    <h id="kapr_u_nas_doma">
      Kapr u nás doma
    </h>
    <desc>
      U nás doma (v Česku), přinesl živého kapra tatínek domů už tři dny před Vánoci. Věřil na to, že se kapr musí zabít až těsně před smažením, a proto jsme kapra až do Štědrého dne chovali ve vaně. Tím pádem se až do Štědrého dne nikdo nemohl koupat.
    </desc>
    <p class="example">
      Dnes bych jeden den bez sprchy asi nepřežil, ale tehdy jsem to považoval za příjemnou změnu v denní rutině. Maminka dokonce říkala, že si v tom libuji, protože jsem prý takový špindíra, že jednoho dne stejně shniji ve vlastní špíně.
    </p>
    <p>
      Kapr dostal jméno Franta. Josef nebo Pepík se jmenovat nemohl, protože tak se jmenoval tatínek, ale Frantu jsme v blízkém příbuzenstvu neměli. Jako děti jsme si Frantu okamžitě oblíbili a házeli jsme mu do vany kousky chleba a jiné dobroty. Franta ale asi věděl, co ho čeká, a tak ztratil chuť k jídlu a ničeho se ani nedotkl.
    </p>
    <p>
      Zábava (pokud se to tak dá nazvat) začala až na Štědrý den, což byl den Frantovy popravy. Sestra, která byla vždycky měkota, ten den (až do večeře) odešla k babičce a tatínek, který také nebyl velký hrdina, šel do hospody na pivo zapít žal nad Frantou. Takže to zbylo na mně a na mamince. To jste měli vidět to rodeo.
    </p>
    <p>
      Maminka Frantu zabíjela úderem do hlavy paličkou na maso, což je údajně nejhumánnější způsob zabíjení kaprů. Franta, jako by ale věděl, že je to jeho poslední minuta, tak mamince z utěrky vyklouzl, a šup na zem, kde jezdil po linoleu jako o závod. A to byl okamžik, na který jsem se těšil, protože moje práce byla Frantu chytit a dát ho znovu na popraviště.
    </p>
    <p>
      No a zbytek byl také stejný jako každý rok. Přestože Franta ještě <em>šuměl</em>, když ho maminka dávala na mísu, tak se nám do něj moc nechtělo. Franta se totiž za tři dny stal víceméně členem rodiny a komu se chce na Štědrý den jíst svého příbuzného. Nicméně po malé chvíli, příbuzný nebo ne, byl Franta pohřben v našich žaludcích.
    </p>
    <p>
      Doma jez, co máš, a jinde, co ti dají. A tak si nakonec člověk zvykne i na americkou stravu. O Vánocích se v amerických rodinách podává především krocan, o kterém již byla řeč ve článku o <a href="/thanksgiving">díkuvzdání</a>, a na druhém místě pečená šunka.
    </p>
    <h id="pecena_sunka">
      Pečená šunka v Americe
    </h>
    <desc>
      V Americe je všechno velké. Velká je zem sama o sobě, velké jsou i všechny katastrofy, a tak i vánoční šunka musí být velká a pečená vcelku. To má ovšem svá specifika, která se liší podle regionů.
    </desc>
    <p class="example">
      <a href="/peceni">Pečenému masu</a> se v Americe říká <em>roasted meat</em>. Jsou ale i výjimky, jako například u šunky. Pečené šunce se totiž říká <em>baked ham</em>, eventuálně <em>baked glazed ham</em>.
    </p>
    <p>
      Šunku může v Americe koupit syrovou (<em>fresh ham</em>) nebo uzenou (<em>hickory smoked ham</em>). Pokud Američan řekne <em>ham</em>, tak má na mysli šunku uzenou nad ořechovým dřevem. V Americe ale nesmíte věřit všemu, co vám kdo nakuká. Vůně ořechu je zpravidla umělá.
    </p>
    <p>
      Další druh šunky je <em>cured</em>, což je šunka solená nebo nakládaná v láku nebo v takzvaném <a href="/duseni#marinada">pajcu</a>. Existuje také sušená šunka (<em>dried ham</em>).
    </p>
    <p class="important">
      Při nákupu šunky v Americe musíte být velice opatrní. Jak víte, tak v Americe je všechno „česnek bez zápachu a zápach bez česneku“. Tudíž i uzená šunka, není vlastně uzená, ale je pomazaná něčím, čemuž se říká <a href="/liquid_smoke">tekutý kouř</a> (<em>liquid smoke</em>). <em>What a country!</em>
    </p>
    <p>
      Tím to ale nekončí. Šunku můžete dostat s kostí nebo bez kosti, v celku nebo již nakrájenou. Poslední dobou dokonce také nakrájenou na plátky přímo na kosti.
    </p>
    <p>
      V Americe, stejně tak jako dnes i u nás, je možno koupit všechno hotové. Tudíž si můžete koupit i hotovou šťávu na šunku (<em>glaze</em>). To ale není ono. Schází mi totiž vůně, která se line po celém baráku, když se šunka peče a také zábava při jejím porcování.
    </p>
    <p>
      Při porcování navíc vznikne takzvaný ořez, ze kterého se dělá moje oblíbené jídlo šunkofleky. Co mi však u americké šunky schází nejvíce, je kost, bez které se myslím neobejde žádná pořádná hrachová polévka.
    </p>
    <h short="Glazurovaná šunka" id="glazurovana_sunka">
      Recept na glazurovanou šunku
    </h>
    <desc>
      Uzená šunka se v zásadě dá jíst tak, jak je. Glazurováním jí pouze přidáváte chuť. Na glazuru (<em>glaze</em>), nepotřebujete přesný recept.
    </desc>
    <p>
      Složení typické americké glazury:
    </p>
    <ul>
      <li>¼ lžičky citrónové šťávy,
      </li>
      <li>¼ šálku pomerančového džusu,
      </li>
      <li>2 lžíce hnědého cukru,
      </li>
      <li>1 lžíce margarinu a
      </li>
      <li>¼ lžičky skořice.
      </li>
    </ul>
    <p class="example">
      Glazura se nedá ničím pokazit a nekladou se u ní meze fantazii, takže do ní můžete bez problému přidat ananas nebo třeba javorový sirup.
    </p>
    <ol>
      <li>Suroviny smícháme a vaříme na mírném ohni asi 1 minutu. Přidáme jablko a čtvrtinu pomeranče (oboje nakrájené na plátky) a zahřejeme na servírovací teplotu.
      </li>
      <li>Kůži šunky nařízneme ostrým nožem, šunku pomažeme slabou vrstvou hořčice, posypeme hnědým cukrem a dáme do trouby vyhřáté na 176 °C.
      </li>
      <li>Jakmile cukr ztmavne snížíme teplotu na 140 °C a při občasném přelévání vypečeným tukem šunku pečeme zvolna až na vnitřní teplotu 85 °C.
      </li>
      <li>Pečenou šunku necháme odpočinout alespoň 30 minut na teple, a pak ji krájíme na libovolně tlusté plátky.
      </li>
      <li>Plátky šunky přeléváme teplou glazurou s ovocem.
      </li>
    </ol>
    <p>
      Vhodná příloha k pečené šunce jsou v Americe sladké brambory v jakékoliv formě nebo bramborová kaše. Jako druhou přílohu můžeme podávat krémový špenát nebo dušený hrášek.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
