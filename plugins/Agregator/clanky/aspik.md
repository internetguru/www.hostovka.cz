
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=167.html" data-og-image="/files/preview/clanky/aspik/general.jpg" data-og-type="article"}

{id="aspik" ctime="2006-08-07" mtime="2018-12-06" author="Michael Klíma" short="Aspik"}

# Podstata a využití aspiku

{kw="jídla a jídelní lístky, aspik, želatina, Carême"}

Obecně vzato je aspik rosol, který se používá k zalévání nebo pokrývání masa, ryb, zelenin a salátů, případně k obložení studených mís. O aspicích a rosolech byla napsána celá pojednání. Obzvláště se jimi zabýval jeden z nejslavnějších gastronomů 19. století [Marie-Antoine Carême][1].

Aspik je výraz, kterým se původně označoval jistý druh jídel studené kuchyně. Mnozí odborníci se domnívají, že byl tento byl odvozen od hadů zvaných _asp_, jejichž ledový chlad připomíná studený rosol. Základem aspiku je želatina.

{id="zelatina"}

## Želatina

Želatina _(anglicky gelatin)_ je beztvará (amorfní) hmota bez pachu, která nabobtná ve vodě. Když je smíchána s horkou vodou vytvoří viskózní hmotu, která se po vychladnutí změní na rosol _(anglicky jelly)_.

Používá se jak při domácím vaření, tak v průmyslu. Získává se dlouhým vařením z kolagenu, bílkoviny obsažené v kůži a kostech živočichů. Může být ušlehána do pěny a je také používaná jako emulzifikační a stabilizační prostředek mnoha pokrmů.

Želatinu můžeme připravit z telecích nebo vepřových nožiček, hovězí kližky anebo z kostí mladých zvířat. Nyní jsou na trhu aspiky v prášku, které jsou dokonce již ochucené. Práce s nimi je tak jednoduchá, až by se Carême a jiní slavní kuchaři divili.

{id="vyuziti_aspiku"}

## Využití aspiku

Aspik sloužil dříve nejenom pro dekoraci, ale také hlavně jako konzervační prostředek. To se hodilo za dob, kdy se jídla vařila několik dní dopředu (konkrétně například Carêmovy výtvory).

V České republice jsou jídla v aspiku velice oblíbená. V zemích jako Afrika, Blízký východ a Orient jsou tato jídla téměř neznámá. Hlavním důvodem je, že jídla v aspiku musí být uchovávána v chladu.

V Americe, kde chlazení jídel není problém, nejsou jídla v aspiku moc oblíbená. Proto mě vždy udivuje, že se v Česku americkým turistům strkají pod nos české lahůdky typu kapr nebo rolka v aspiku. Oni to ti turisté snědí, ale nechtějte slyšet, jak tato jídla popisují po návratu domů.

{class="important"}

Aspik, což si mnoho lidí neuvědomuje, je ideální živnou půdou pro růst bakterií. Proto se ta krásná jídla zalitá aspikem, která se dva nebo i tři dny vystavují na kuchařských výstavách, po skončení výstavy ihned vyhazují.

Osobně se domnívám, že by v restauracích mělo být u jídel v aspiku napsáno, že je hosté mohou jíst jen na vlastní nebezpečí. Tak jako se to dělá u tatarského bifteku.

 [1]: https://cs.wikipedia.org/wiki/Marie-Antoine_Car%C3%AAme

