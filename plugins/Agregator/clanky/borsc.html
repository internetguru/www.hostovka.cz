<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=315.html" data-image="/files/preview/clanky/polevky/general.jpg" data-type="article">
  <h ctime="2008-05-01" mtime="2019-10-16" id="borsc" author="Michael Klíma" short="Boršč">Ruská polévka boršč</h>
  <!-- generated attribute kw by user_udpatekw.sh on 2020-05-12, do not edit -->
  <desc kw="jídla a jídelní lístky, polévky, recept, Rusko">Boršč je ruská <a href="/druhy_polevek">polévka</a>, která je považovaná za jednu z nejlepších polévek na světě. Díky tomu existuje i několik verzí polévky. Tradiční boršč je připravován z červené řepy, která se vaří v silném masitém vývaru s cibulí a se zelím, okořeněná pepřem a kmínem.</desc>
  <p>Boršč může být s masem nebo bezmasý a podává se jak teplý, tak i studený. Na každou porci nebo vedle, se podává hustá ruská kyselá smetana.</p>
  <p class="example">Po sametové revoluci někteří Češi vyhazovali vše, co mělo něco společného s Ruskem, lépe řečeno se Sovětským svazem, tedy i všechny rusky psané kuchařky. Osobně jsem kuchařky nevyhodil, protože si myslím, že gastronomie nemá hranice a ani by neměla být ovlivňována politikou.</p>
  <p>Všechny následující recepty na boršč jsou psané na 4 až 5 porcí.</p>
  <section>
    <h id="moskevsky_borsc">Moskevský boršč</h>
    <desc>n/a</desc>
    <p>Potřebné suroviny:</p>
    <ul>
      <li>20 dkg hovězího masa,</li>
      <li>12 dkg šunky,</li>
      <li>10 dkg párků,</li>
      <li>40 dkg kostí,</li>
      <li>20 dkg červené řepy,</li>
      <li>3 lžíce másla,</li>
      <li>20 dkg hlávkového zelí,</li>
      <li>1 mrkev,</li>
      <li>1 cibule,</li>
      <li>3 lžíce rajčatového protlaku,</li>
      <li>1 lžíce světlé jíšky,</li>
      <li>4 lžíce kysané smetany,</li>
      <li>1 lžíce cukru a octa,</li>
      <li>sůl,</li>
      <li>1 bobkový list,</li>
      <li>3 celé pepře.</li>
    </ul>
    <p>Postup přípravy:</p>
    <ol>
      <li>Kosti a maso vložíme do studené vody a vaříme do změknutí masa.</li>
      <li>Očištěnou červenou řepu nakrájíme na nudličky, dáme ji na polovinu dávky másla s podlijeme troškou vývaru. Přidáme rajčatový protlak a ocet (pro zachování barvy červené řepy) a zakryté dusíme napřed na prudkém a později na mírném ohni doměkka.</li>
      <li>Potom nakrájíme mrkev na nudličky, cibuli na plátky a zpěníme na zbytku másla. Zalijeme troškou vývaru a krátce podusíme.</li>
      <li>Po malé chvíli dolijeme vývar, přidáme bobkový list, pepř, sůl, cukr a přivedeme do varu.</li>
      <li>Přidáme na nudličky nakrájené zelí, zahustíme světlou jíškou a vaříme asi 20 minut.</li>
      <li>Před dokončením vložíme na větší kousky nakrájené vařené maso, na plátky nakrájenou šunku a párky a připravenou dušenou řepu.</li>
      <li>Kyselou smetanu podáváme zvlášť.</li>
    </ol>
    <h id="ukrajinsky_borsc">Ukrajinský boršč</h>
    <desc>n/a</desc>
    <p>Potřebné suroviny:</p>
    <ul>
      <li>30 dkg hovězího masa,</li>
      <li>20 dkg červené řepy,</li>
      <li>20 dkg hlávkového zelí,</li>
      <li>25 dkg oloupaných brambor,</li>
      <li>1 mrkev,</li>
      <li>1 petržel nebo kousek celeru,</li>
      <li>1 cibule,</li>
      <li>2 stroužky česneku,</li>
      <li>2 lžíce sádla,</li>
      <li>5 dkg slaniny,</li>
      <li>3 lžíce rajčatového protlaku,</li>
      <li>1 lžíce světlé jíšky,</li>
      <li>lžíce kysané smetany,</li>
      <li>1 lžíce octa,</li>
      <li>sůl,</li>
      <li>1 bobkový list,</li>
      <li>3/4 celé pepře,</li>
      <li>petrželka.</li>
    </ul>
    <p>Postup přípravy:</p>
    <ol>
      <li>Maso vložíme do studené vody a vaříme do změknutí.</li>
      <li>Očištěnou červenou řepu nakrájíme na nudličky, dáme ji na polovinu dávky sádla a podlijeme troškou vývaru. Přidáme rajčatový protlak, ocet a dusíme tak jako při přípravě boršče moskevského.</li>
      <li>Stejně připravíme a podusíme zeleninu s cibulí.</li>
      <li>Přidáme na nudličky nakrájené zelí a brambory spolu s vývarem, bobkovým listem, pepřem, solí a cukrem a vaříme s jíškou asi 20 minut (pozor, aby se brambory nerozvařily).</li>
      <li>Před dokončením přidáme na kousky nakrájenou slaninu, osmaženou na pánvičce s utřeným česnekem.</li>
      <li>Kysanou smetanu a sekanou petrželovou nať vkládáme přímo na talíř.</li>
    </ol>
    <h id="sibirsky_borsc">Sibiřský boršč</h>
    <desc>n/a</desc>
    <p>Potřebné suroviny:</p>
    <ul>
      <li>20 dkg červené řepy,</li>
      <li>5 dkg másla,</li>
      <li>3 lžíce rajčatového protlaku,</li>
      <li>1 lžíce octa,</li>
      <li>5 dkg vařených fazolí,1 cibule,</li>
      <li>1 mrkev,</li>
      <li>1 bobkový list,</li>
      <li>2 stroužky česneku,</li>
      <li>špetka cukru,</li>
      <li>sůl,</li>
      <li>1 lžíce světlé jíšky,</li>
      <li>5 dkg šunky,</li>
      <li>4 lžíce smetany,</li>
      <li>1,5 l vývaru.</li>
    </ul>
    <p>Suroviny na knedlíčky:</p>
    <ul>
      <li>5 dkg hovězího masa,</li>
      <li>5 dkg vepřového masa,</li>
      <li>1 cibule,</li>
      <li>1 vejce,</li>
      <li>voda,</li>
      <li>mletý pepř,</li>
      <li>sůl.</li>
    </ul>
    <p>Postup přípravy:</p>
    <ol>
      <li>Nejdříve si připravíme knedlíčky. Hovězí a vepřové maso umeleme na masovém strojku s cibulí, smícháme s vejcem, osolíme, opepříme a tvoříme knedlíčky velkosti vlašských ořechů, které povaříme 10 minut ve vroucí vodě a dáme stranou.</li>
      <li>Potom očistíme červenou řepu, nakrájíme ji na nudličky a dáme ji na polovinu dávky rozpáleného másla. Přidáme rajčatový protlak a ocet, podlijeme vývarem a dusíme zakryté do měkka.</li>
      <li>Na zbytku rozpuštěného másla osmahneme na nudličky nakrájenou mrkev a cibuli, zalijeme vývarem, přidáme bobkový list, sůl, cukr a vaříme 10 minut.</li>
      <li>Pak přidáme vařené fazole a třený česnek, zahustíme světlou jíškou a dalších 15 minut povaříme.</li>
      <li>Nakonec vložíme do polévky připravené knedlíčky, podušenou řepu, na plátky nakrájenou šunku a krátce povaříme.</li>
      <li>Smetanu podáváme zvlášť.</li>
    </ol>
    <h id="dalsi" var="inputvar-pribuzne_h">n/a</h>
    <desc>n/a</desc>
    <p var="inputvar-relation@var">Příbuzné články nejsou k dispozici</p>
  </section>
</body>