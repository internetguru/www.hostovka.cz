<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=290.html" data-image="/files/preview/clanky/gulas/general.jpg" data-type="article">
  <h ctime="2008-03-01" mtime="2019-08-12" data-top="930" id="gulas" author="Michael Klíma" short="Guláš">
    Pravý původ guláše
  </h>
  <desc kw="jídla a jídelní lístky, guláš, Maďarsko">
    Guláš, anglicky <em xml:lang="en">goulash</em> nebo také <em xml:lang="en">hungarian beef stew</em>, je <a href="/duseni">dušenina</a> z hovězího masa s velkým množstvím cibule a papriky. Přestože si mnoho Čechů myslí, že je to české jídlo, tak se ale hodně mýlí.
  </desc>
  <section>
    <h id="pvodn_maarsk_gul">
      Původní maďarský guláš
    </h>
    <desc>
      Původní guláš byla víceméně polévka maďarských kovbojů, pastevců krav, kteří si říkali gulášové. Základní recept na guláš byl velice jednoduchý.
    </desc>
    <ol>
      <li>Drobně krájená cibule, které muselo být stejné množství jako masa, se dozlatova osmažila v kotli na trošce omastku.
      </li>
      <li>Pak se přidalo na kostky krájené maso, které se orestovalo, osolilo, zasypalo maďarskou paprikou, zalilo trochou vody, a dusilo v kotli nad otevřeným ohněm až doměkka.
      </li>
    </ol>
    <p>
      Tento guláš se ničím nezahušťoval, protože k jeho zahuštění stačila cibule. Přidávání česneku a rajského protlaku případně zahušťování kváskem nebo jíškou přišlo až později. Používání papriky a kyselé smetany do Maďarska vlastně přinesli Turci, kteří po dobu 150 let Maďarsko okupovali.
    </p>
    <p>
      Svůj guláš mají Rakušané (vídeňský guláš), Bulhaři, Rumuni, Slováci i Češi. Češi, ale jak se zdá, mají druhů guláše nejvíce.
    </p>
    <h id="gul_v_esku">
      Guláš v Česku
    </h>
    <desc>
      Je to jednak obyčejný hovězí guláš, uherský guláš, moravský guláš, plzeňský guláš, karlovarský guláš, znojemský guláš, cikánský guláš, debrecínský guláš, jemný hovězí guláš, bratislavský guláš a guláš podle Petra Voka. Pak máme také mexický guláš, guláš oregano, a dokonce i orientální guláš.
    </desc>
    <p>
      Když někdo něco v Česku splácá dohromady a nasype do toho haldu papriky, tak tomu dá jméno guláš a má hotovo. Proto máme také kuřecí guláš, krůtí guláš, vepřový guláš, buřtový guláš a nevím ještě jaký další. Aby ani vegetariáni nepřišli zkrátka, tak máme i bramborový guláš.
    </p>
    <p>
      Prostě gulášů máme tolik, až to není hezké. Zlé jazyky tvrdí, že když je po vstupu do Evropské Unie nebudeme moci používat, takže s naší účastí může celá EU zapomenout.
    </p>
    <p class="example">
      Karlovarskou Becherovku se nám již podařilo zašantročit, ale slivovici, kterou ve světě stejně nikdo nepije, si vzít také nedáme. Dokonce vyrábíme i košer slivovici, což je tedy <a href="/chucpa">chucpa</a>. Nedáme si ale vzít ani takovou světoznámou lahůdku jako jsou utopenci nebo olomoucké syrečky, i kdybychom EU měli vyhlásit válku.
    </p>
    <h id="gul_na_cel_tden">
      Guláš na celý týden
    </h>
    <desc>
      Takové povídačky, že se po 3 hodinách každá hotovka musí vyhodit, ať si povídají, komu chtějí. Když jsem dělal guláš, tak jsem ho v pondělí udělal velký kotel podle původního receptu.
    </desc>
    <ol>
      <li>V pondělí jsem si tedy odebral to co jsem potřeboval na ten den. Dal jsem ho na lístek jako maďarský guláš a zbytek jsem uložil do lednice.
      </li>
      <li>V úterý jsem ohřál další várku guláše, ale jako Maďarský guláš jsem ho na lístek už dát nemohl. Tak jsem do něj přidal oregano, a na lístek jsem ho dal jako guláš oregano.
      </li>
      <li>Ve středu jsem z lednice vyndal další dávku guláše. Přestože byl po celé dva dny v lednici, tak měl něco, čemu se odborně říká <em>štych</em>. Někomu by to mohlo možná vadit, tak jsem do něj přidal trochu piva a dal jsem to na lístek jako plzeňský guláš.
      </li>
      <li>Ve čtvrtek měl guláš nejenom štych, ale byl již tak trochu nakyslý. Stačilo do něj přidat pár kyselých okurek a dát to na jídelní lístek jako znojemský guláš.
      </li>
      <li>No a v pátek se přidáním několika ostrých papriček dal udělat mexický guláš atd. Všechna má tajemství vám ale vyzradit nemohu, a tak vám přesné receptury na zbývající dny nedám. Nicméně vidíte, že si můžete poradit.
      </li>
    </ol>
    <p>
      Musím se ale přiznat, že jsem v Americe všechny „české“ guláše také s úspěchem dělal. Musel jsem ale každý z nich vařit denně čerstvý, protože americké maso je tak kvalitní, že by se po druhém ohřátí úplně rozpadlo.
    </p>
    <p>
      Jestli máte také nějaké triky, kterými by se EU dala oblafnout, tak mi je neváhejte napsat. Dejte lidem to, co chtějí a co jim patří!
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
