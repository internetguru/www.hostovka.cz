
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=325.html" data-image="/files/preview/clanky/mystery_shopping/general.jpg" data-type="article"}

{ctime="2008-05-18" mtime="2020-04-08" id="mystery_shopping" short="Mystery shopping" author="Michael Klíma"}

# Lesk a bída mystery shopping služeb

{kw="koho se to týká"}

_Mystery shopping {xml:lang="en"}_ má v zásadě odhalit, zda zákazník v pohostinství dostává to, co mu patří. Hlavně má odhalit, zda jsou zákazníci šizeni některými zaměstnanci daného podniku.

{class="important"}

K hodnocení hodnoty nebo kvality daného výrobku či služby slouží audit kvality služeb a servisu, který má zcela jiné poslání.

_Mystery {xml:lang="en"}_ v angličtině znamená něco, co není docela dobře pochopitelné nebo něco co je záhadné, případně tajné. _Mystery shopping {xml:lang="en"}_ je tedy nakupování zboží, případně služeb tajně nebo inkognito.

{id="sizeni_kradeze"}

## Šizení, krádeže a ztráty

Když to řeknu zjednodušeně, tak v maloobchodě a pohostinství jsou šizením a krádežemi poškozováni jak zákazníci, tak i podnikatelé. Hmotné ztráty krádežemi podnikatel zpravidla promítne do cen. Ztrátu klientely však podnikatel nemůže již ničím nahradit.

Z hlediska podnikatelů to není ideální stav, protože mají podvědomě eminentní zájem dát svým hostům nejenom to, co hosté chtějí, ale i to, co jim patří. To za nejnižší možné ceny při dosažení plánovaného zaslouženého zisku. Toho se dá do jisté míry docílit zamezením neopodstatněných ztrát, mezi které patří i šizení a krádeže.

Jestli si myslíte, že se v České republice nekrade, tak jste na velkém omylu. Krade se všude. Rozdíl je v tom, že zatímco v Americe se vyčíslením těchto ztrát zabývají celé organizace, v mnoha ostatních zemích se o nich taktně mlčí.

{class="example"}

V Americe to nejsou jenom krádeže, ale i zpronevěry, předražování, šizení, podvádění a jiné nesrovnalosti, které stojí americké firmy a spotřebitele biliony dolarů ročně. Proto se našlo několik firem, které nabízejí _mystery shopping {xml:lang="en"}_.

_Mystery shopping {xml:lang="en"}_ se provádí téměř ve všech oborech, ve kterých dochází ke směně zboží nebo služeb za peníze. A nemusí to být nutně za hotovost. K šizení dochází také při platbě kreditními kartami.

Šizení spočívá v technikách nákupů, při kterých mají být odhaleny různé nesrovnalosti. Technika _mystery {xml:lang="en"}_ nákupů je velmi jednoduchá, obzvláště v maloobchodě. Některé velké firmy mají vlastní kontrolory, které prověřují poctivost zaměstnanců při prodeji. Jiní si najímají profesionální firmy, které se tím přímo zabývají.

{id="mystery_shopper" xml:lang="en"}

## Mystery shopper

_Mystery shopper {xml:lang="en"}_ je zaměstnanec specializované firmy, který nejprve provede nákup, aniž by odhalil svou identitu. Následně vypracuje zprávu o průběhu nákupu. Tu potom vyhodnotí takzvaný _evaluator {xml:lang="en"}_ a zjistí případné rozdíly v ceně, případně v kvalitě zboží, poskytnutých služeb, servisu apod.

Ono se o tom sice oficiálně nikde nepíše, ale v průmyslu pohostinství a cestovního ruchu je _mystery shopping {xml:lang="en"}_ velmi delikátní a podle mě někdy i nebezpečná a bez současného auditu nesmyslná záležitost.

{class="important"}

Nesprávné nebo mylné vyhodnocení některých případů může vážně ohrozit pověst jak zaměstnance, který takový prodej uskutečnil, tak i celého podniku. To může někdy skončit i soudním procesem. Dovedete si asi představit, co to může způsobit v zemi závistivců nebo udavačů. Stačí si uvědomit, jaký skandál způsobilo zjištění odposlouchávání některých telefonních hovorů v České republice.

{id="kontrolni_pokladny"}

## Kontrolní pokladny

Nebezpečí šizení při nákupu snižují kontrolní pokladny, které jsou v celém západním světě zcela běžné. V Česku jsou ale pouze stále předmětem nekončící diskuze.

Na názor zákazníků či hostů na zavedení kontrolních pokladen se nikdo neptal. Jejich zavedení se ale setkalo s odporem jak podnikatelů, tak i některých vládních činitelů. Přitom zavedením těchto pokladen můžeme na _mystery shopping {xml:lang="en"}_ zapomenout. Alespoň do doby, než vynalézaví podnikatelé přijdou s fintami, jak je oblafnout.

{id="praxe"}

## Mystery shopping v praxi

V horším případě pověřují _mystery shopping {xml:lang="en"}_ firmy prováděním nákupů kohokoliv, kdo se k tomu přihlásí. Jiné firmy si školí své zaměstnance. To ale také ještě není zárukou nějaké odbornosti nebo objektivity.

Školení a doba jeho trvání je také různá podle specifického oboru. Tím pádem jsou různé i ceny. V Americe může jednodenní seminář stát od $145 do $300. Cena dvoudenního semináře pro získání certifikátu _mystery shopper {xml:lang="en"}_ se pohybuje od $300 do $500.

Podle mě je tento certifikát jen víceméně bezcenný cár papíru. Tento certifikát totiž nic neříká o znalostech jeho držitele. Přesto se ale v Americe najde spousta lidí, kteří na to naletí. _What a country! {xml:lang="en"}_

Žádná z těchto školících firem nezaručuje návratnost investice do školení. Abych řekl pravdu, tak mi není jasné, na čem tyto firmy vydělávají více. Zda je to na školení naivních _mystery shoppers {xml:lang="en"}_ nebo na honorářích inkasovaných od svých stejně naivních klientů, kteří si _mystery shopping {xml:lang="en"}_ objednají. _What a country! {xml:lang="en"}_

{class="example"}

K provedení samotného nákupu v maloobchodě není potřeba moc inteligence ani žádných mimořádných znalostí. Pohostinství je ale úplně jiné zvíře. Techniky, jakými jsou v pohostinství hosté šizeni, jsou velmi sofistikované. Takže jedno nebo dvoudenní školení k jejich odhalení nestačí. To nemluvím o hodnocení služeb, které v pohostinství od hodnoty materiálu mnohdy nelze oddělit.

V Americe neexistuje učební obor číšník nebo servírka, ale v některých zemích se tuto profesi lidé učí několik let. V České a Slovenské republice na to mají někteří výuční list anebo z toho skládají maturitu. Podle mě to ale ještě není zárukou, že by tito lidé byli na slovo vzatými odborníky, nebo že by věděli, jak uspokojit přání všech hostů.

No a teď si představte, že absolventy všech těch škol bude hodnotit někdo, kdo projde několikadenním školením pro _mystery shoppers {xml:lang="en"}_. Tvrzení, že takový vyškolený _mystery shopper {xml:lang="en"}_ může nedostatky rozeznat, a dokonce podávat návrhy na řešení zjištěných závad, je něco, čemu se v Americe říká [chucpa][1].

{id="audit"}

## Audit kvality služeb a servisu

Audit kvality služeb a servisu v pohostinství nesmíme zaměňovat s pojmem _mystery shopping {xml:lang="en"}_. Audit se liší v zásadě tím, že se neomezuje jen na zjištění závad a nesrovnalostí (což je první krok), ale případně i na jejich nápravu.

Díky kontrolním pokladnám na západě k šizení již téměř nedochází. Host ale může být nespokojen z jiných důvodů. Například když se vám v hotelu nelíbí pokoj, tak vám ho velmi ochotně vymění, a to třeba i několikrát.

{class="example"}

V americké restauraci, pokud jenom výrazem obličeje vyjádříte, že vám nechutná jídlo, tak vám okamžitě nabídnou jiné. V mnoha případech, pokud máte oprávněnou stížnost na kvalitu jídla, vám za něj nic nepočítají, a navíc někdy dostanete i drink zdarma. _What a country! {xml:lang="en"}_

To je ale v Americe, kde je většina hostů zvyklá chodit do restaurace několikrát týdně, případně i několikrát měsíčně třeba i s celou rodinou. Hosté jsou zde tudíž sofistikovanější než kdekoliv jinde na světě a vědí, co chtějí, a co jim za jejich peníze patří.

Opravte mě, pokud se mýlím, ale podle mě je _mystery shopping {xml:lang="en"}_ jen oblbování klientů firem, které _mystery shopping {xml:lang="en"}_ nabízí. Nicméně Češi a Slováci jsou v tomto ohledu jak malé děti a naletí na kdejaký špek.

Podle mě je to tak, že se vlk nažral a koza zůstala celá. _Mystery shoppers {xml:lang="en"}_ si uspokojí ego, případně si uleví od závisti a restauratér zaplatí firmě patřičný poplatek a všichni jsou šťastní. Nechci ale, abyste mé názory chápali tak, že vás od záměru založit si další _mystery shopping {xml:lang="en"}_ firmu odrazuji. Možná, že přijdete s něčím, co uspokojí jak podnikatele, tak i zákazníky či hosty.

{id="dalsi" var="inputvar-pribuzne_h"}

## n/a

n/a

{var="inputvar-relation@var"}

Příbuzné články nejsou k dispozici

 [1]: chucpa

