<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=294.html" data-image="/files/preview/clanky/bufet/general.jpg" data-type="article">
  <h ctime="2008-03-04" mtime="2020-01-05" id="bufet" author="Michael Klíma" short="Bufet">Restaurace se samoobslužným bufetem</h>
  <!-- generated attribute kw by user_udpatekw.sh on 2020-04-21, do not edit -->
  <desc kw="gastronomie">Způsob podávání jídel formou bufetu byl v Česku až do Sametové revoluce zcela neznámý. To bylo z více důvodů. V Česku ustálený název <em xml:lang="en">all you can eat</em> znamená „co dokážete sníst“. To samo o sobě nebylo něco, co by socialismus byl schopen zabezpečit.</desc>
  <p>Na téma <a href="samoobsluzna_restaurace">samoobslužné restaurace</a> jsem již jeden příspěvek napsal, ale zřejmě jsem nenapsal dost, a tak zde přidávám ještě několik slov. Jde o způsob nabídky jídel v restauracích, který vznikl v Americe, v zemi hojnosti. Nevznikl však z nějakých charitativních důvodů, protože američtí restauratéři zase tak hodní nejsou.</p>
  <p>Koncept <em xml:lang="en">all you can eat</em> je snaha dát sice hostům, co dokáží sníst, ale při tom aby restauratérovi zůstal zasloužený zisk. Dá se říci, aby se vlk nažral a koza zůstala celá. A to je veliké umění.</p>
  <p>Historii vzniku tohoto způsobu nabídky a její ekonomické výhody či nevýhody vám zde popisovat nebudu, protože Hostovka není škola vaření či managementu pohostinských podniků. Na tento způsob nabídky se ale musíme dívat z dvojího pohledu – a sice z pohledu provozovatele a z pohledu hosta.</p>
  <section>
    <h id="pohledy">Pohled restauratéra a hosta</h>
    <desc>Z pohledu restauratéra je to totiž v psychologii nabídky a prodeje, v dokonalé znalosti kalkulací a organizaci neboli v celkovém <a href="know_how">know-how</a>. V pohostinství se totiž peníze nevydělávají až při prodeji, ale již při nákupu. A není tajemstvím, že některé <em xml:lang="en">all you can eat</em> restaurace jsou profitabilní a jiné prodělečné.</desc>
    <p>Z pohledu hosta nám stačí vědět, že tento způsob nabídky má několik forem. Především je to ta u nás již známá forma bufetovým způsobem. Snahou provozovatele je nabídnout co možná největší výběr jídel a případně i nápojů. Pokud provozovatel ví co dělá (a za předpokladu, že má potřebný počet hostů), může tato forma být i rentabilní.</p>
    <h id="alternativni_formy">Alternativní formy</h>
    <desc>Další forma, která v Česku není ještě tak známá, je <em xml:lang="en">all you can eat family style</em>. Zde se určitý druh jídel přináší ke stolu na mísách, ze kterých si hosté berou neomezené množství jídla podle chuti.</desc>
    <p>Mimoto existuje ještě několik forem pro které (jak někteří čeští odborníci říkají) české pohostinství ještě nedorostlo. A tak vám je podrobně popisovat nebudu. Spočívají např. v tom, že některá potravina se způsobem <em xml:lang="en">all you can eat</em>, vedle jídel na jídelním lístku, nabízí v určitý den za zvýhodněnou cenu. Jedná se například o drůbež (zpravidla kuřata nebo krůty) nebo ryby, případně plody moře.</p>
    <p>To má z pohledu restauratéra také svá specifika. Vám jako studentům Hostovky mohu jen říci, že až k tomu české pohostinství doroste, tak to bude velice výhodné pro každého, kdo nabízenou potravinu má rád.</p>
  </section>
</body>
