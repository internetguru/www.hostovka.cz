
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=170.html" data-og-image="/files/preview/clanky/chicken_nuggets/general.jpg" data-og-type="article"}

{id="kureci_nugety" ctime="2006-08-28" mtime="2018-12-04" author="Michael Klíma" short="Kuřecí nugety"}

# Zrození a vývoj kuřecích nuget

{kw="jídla a jídelní lístky"}

Kuřecí nugety byly oficiálně vynalezeny na základě poptávky předsedy McDonaldu jménem Fred Turner v roce 1979. Ten údajně kontaktoval svého tehdejšího dodavatele s tím, že by chtěl vytvořit kuřecí [jednohubky][1].

Podle verze mého dobrého přítele René Arenda, to nicméně s jejich vynálezem bylo trochu jinak. René mi tajně sdělil, že nugety v roce 1981 vynalezl on, a to během několika vteřin. Kuřecí nugety jsou něco tak jednoduchého, že mě až udivuje, že jsem je nevynalezl já.

{class="figure"}

![René Arend a M. Klima na McDonald universite v Dearfield, Illinois][2] 
:   René Arend (šéfkuchař největšího řetězce restaurací rychlého občerstvení) a M. Klíma na McDonald univerzitě v Dearfield, Illinois

Mohlo by vás zajímat, že uvedení nuget na jídelní lístky McDonaldu trvalo téměř dva roky, až do roku 1983. Cena tohoto procesu šla do milionů dolarů. What a country! V těch milionech je započteno i 100 dolarů, které jsem dostal za to, že jsem se jeden den zúčastnil jejich laboratorní ochutnávky. Takže Renému věřím, že to tak bylo.

{id="ochutnavky\_a\_testovani"}

## Ochutnávky a testování

Ochutnávek probíhalo více. Většinou deset pozvaných „hodnotitelů“ sedících v individuálních kójích posuzuje několik verzí nuget. Přesně si nepamatuji všechny sledované parametry, ale jsou to například:

  * první dojem,
  * velikost kousků,
  * konsistence a chuť masa,
  * chuť a konsistence obalu,
  * chuť, barva, konsistence a vhodnost dipů (omáček do kterých se nugety namáčí),
  * hmotnost porce a další.

Jejich posudky následně vyhodnotí další tým hodnotitelů a podle výsledků se dělají další a další testy. Tyto testy se pak také provádí v různých státech Ameriky, přičemž se navíc hodnotí navrhovaná cena, která může být v každém státě jiná.

{id="vytvoreni\_postupu\_a\_vyber\_ingredienci"}

## Vytvoření postupu a výběr ingrediencí

Od Reného jsem se dozvěděl, že testům předcházel výběr vhodného druhu a stáří kuřat, způsob krájení a velikost kousků, druh vhodného koření (které může být v různých státech různé), vhodná mouka, vejce a strouhanka, a několik dalších ingredienci které vám tady ani nebudu popisovat.

Potom následoval zdlouhavý výběr správného druhu fritovacího oleje, fritézy, a téměř nekonečné testy vhodné teploty a délky smažení. Dále se také vybírala velikost balení a velikost kousků. Důležitá byla také správná volba dipů neboli omáček, do kterých se nugety namáčí.

{id="vyvoj_receptury"}

## Vývoj receptury

Nugety byly původně malé kousky jemně sekaného kuřecího masa, které bylo drženo pohromadě fosfátovými solemi. Kousky obalené speciálním těstíčkem byly lehce usmaženy, jen aby se těstíčko přichytilo, a byly hned individuálně zmrazeny ([IQF][3]). Dále byly zabaleny do krabic a rozeslány na jednotlivé prodejny. Na prodejnách se pak nugety před prodejem usmažily na požadovanou vnitřní teplotu.

V listopadu 2003, McDonald změnil recepturu z tradičních stehen a prsou na pouze prsa. To bylo silně podporováno reklamou, podle které se podstatně zlepšila chuť a kvalita nuget. McDonald udává, že používají jen mechanicky získané maso z kuřecích prsou s malým množstvím kůže pro zachování šťavnatosti a zlepšení chuti.

{id="kureci\_nugety\_halal"}

## Kuřecí nugety halal

V Česku jsou údajně lidé, kterým výrobky McDonald nechutnají nebo jim nedůvěřuji. Oproti tomu v Detroitu, v oblasti se silnou muslimskou populací, začal McDonald prodávat nugety v krabicích označených jako „halal“. Označení halal je něco podobného jako jídla označená „košer“. To do Detroitu přilákalo mnoho muslimů z tak dalekého okolí jako je Severní Karolína a Nový York.

Islámské náboženství, podobně jako židovské, nedovoluje mimo plodů moře konzumaci masa zvířat, která nebyla zabita způsobem „zabiha“. S narůstající populaci muslimů není dnes v Americe již žádný problém nalézt řezníka který prodává halal maso. Restaurací, které by z takového masa vařily, je ale stále ještě málo, a proto muslimové dávají přednost domácí kuchyni a do restaurací chodí jen velmi málo.

Tyto nové halal McNugety dávají tudíž muslimům příležitost ochutnat něco, co není jen dalším rychlým občerstvením. Dostanou se tak k jídlu, které mohou jíst společně se svými nemuslimskými sousedy.

 [1]: jednohubky
 [2]: http://2017.hostovka.cz/soubor/28-8-06-1.JPG
 [3]: https://en.wikipedia.org/wiki/Individual_Quick_Freezing

