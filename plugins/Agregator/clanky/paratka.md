
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=41.html" data-image="/files/preview/clanky/paratka/general.jpg" data-type="article"}

{id="paratka" ctime="2005-07-20" author="Michael Klíma" short="Párátka" mtime="2019-08-13"}

# Párátka na hraně etikety

<!-- generated attribute kw by user_udpatekw.sh on 2019-08-25, do not edit -->

{kw="etika, párátko"}

Anglický výraz pro párátko _toothpick {xml:lang="en"}_, napovídá, že je to něco, čím by se člověk měl šťourat v zubech. Proto by se mu mělo říkat spíše šťourátko než párátko.

{class="example"}

Francouzi párátkům říkají _cure-dent {xml:lang="fr"}_, což už je trochu logičtější, znamená to totiž péče o zuby. Ale mně ani to nepřipadá jako pravé označení.

{id="pouvn\_prtek\_ve_spolenosti"}

## Používání párátek ve společnosti

V někdejších učebnicích etiky je psáno, že při šťourání se v zubech si člověk bez ohledu na ostatní stolovníky, má zakrýt ústa jednou rukou. Kdo ale dnes tyto učebnice čte.

O tom, zda mít či nemít párátka na stolech se nedočte ani v učebnicích servisu ani v učebnicích společenského chování. V bontonu se o nich taktně mlčí.

{id="prtka\_v\_restauracch"}

## Párátka v restauracích

Párátka nebo správně česky _špárátka_ jsem jako učedník nenáviděl. Stojánky na párátka byly z různých materiálů, většinou porcelánové nebo skleněné. V takzvaných lepších restauracích byly stojánky stříbrné. Všechny se ale musely denně vyprazdňovat, pulírovat a doplňovat, a musím říci, že v tom nebyla žádná logika. Párátníky byly sice čisté, ale neptejte se, jak hygienická byla párátka po několikáté manipulaci.

Někdy byly stojánky spojené se sirníky. Povšimněte si, že se to píše s měkkým i – nejedná o sýr, ale o sirky. Puristům toto označení vadilo a navrhovali je nazývat _zápalníky_ od správného českého slova _zápalky_. Někdy byla párátka také ve společném stojánku s hořčičníky, slánkami a pepřenkami.

Dnes jsou z hygienických důvodů párátka balená individuálně, někdy napuštěná vůní máty apod. V různých zemích se už ale i od toho upouští a párátko vám podají na požádání.

{class="example"}

Když máte umělý chrup, tak párátko nepotřebujete. Říká se, že lidé, kteří se za umělý chrup stydí, požádají o párátko, aby před svými stolovníky budili dojem, že stále mají své zuby.

Jak již bylo řečeno, šťourání se v zubech u stolu není příliš estetické. Proto jsou v lepších restauracích párátka vhodně umístěna u východu z restaurace, zpravidla na pultíku hostesky. To má samozřejmě tu výhodu, že se lidé šťourají v zubech až na ulici. Někteří _frajeři_ si pak párátko nechají mezi zuby, protože pak vypadají velice „macho“.

Existují i _osobní_ párátka vyrobená z různých materiálů a v různých (mnohdy velice nákladných) obalech. Mají sloužit k ústní „hygieně“. Pokud ale takové párátko používáte častěji, tak se o nějaké hygieně moc mluvit nedá.

