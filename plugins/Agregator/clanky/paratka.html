<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=41.html" data-image="/files/preview/clanky/paratka/general.jpg" data-type="article">
  <h id="paratka" ctime="2005-07-20" author="Michael Klíma" short="Párátka" mtime="2019-08-13">Párátka na hraně etikety</h>
  <!-- generated attribute kw by user_udpatekw.sh on 2019-08-25, do not edit -->
  <desc kw="etika, párátko">Anglický výraz pro párátko <em xml:lang="en">toothpick</em>, napovídá, že je to něco, čím by se člověk měl šťourat v zubech. Proto by se mu mělo říkat spíše šťourátko než párátko.</desc>
  <p class="example">Francouzi párátkům říkají <em xml:lang="fr">cure-dent</em>, což už je trochu logičtější, znamená to totiž péče o zuby. Ale mně ani to nepřipadá jako pravé označení.</p>
  <section>
    <h id="pouvn_prtek_ve_spolenosti">Používání párátek ve společnosti</h>
    <desc>V někdejších učebnicích etiky je psáno, že při šťourání se v zubech si člověk bez ohledu na ostatní stolovníky, má zakrýt ústa jednou rukou. Kdo ale dnes tyto učebnice čte.</desc>
    <p>O tom, zda mít či nemít párátka na stolech se nedočte ani v učebnicích servisu ani v učebnicích společenského chování. V bontonu se o nich taktně mlčí.</p>
    <h id="prtka_v_restauracch">Párátka v restauracích</h>
    <desc>Párátka nebo správně česky <em>špárátka</em> jsem jako učedník nenáviděl. Stojánky na párátka byly z různých materiálů, většinou porcelánové nebo skleněné. V takzvaných lepších restauracích byly stojánky stříbrné. Všechny se ale musely denně vyprazdňovat, pulírovat a doplňovat, a musím říci, že v tom nebyla žádná logika. Párátníky byly sice čisté, ale neptejte se, jak hygienická byla párátka po několikáté manipulaci.</desc>
    <p>Někdy byly stojánky spojené se sirníky. Povšimněte si, že se to píše s měkkým i – nejedná o sýr, ale o sirky. Puristům toto označení vadilo a navrhovali je nazývat <em>zápalníky</em> od správného českého slova <em>zápalky</em>. Někdy byla párátka také ve společném stojánku s hořčičníky, slánkami a pepřenkami.</p>
    <p>Dnes jsou z hygienických důvodů párátka balená individuálně, někdy napuštěná vůní máty apod. V různých zemích se už ale i od toho upouští a párátko vám podají na požádání.</p>
    <p class="example">Když máte umělý chrup, tak párátko nepotřebujete. Říká se, že lidé, kteří se za umělý chrup stydí, požádají o párátko, aby před svými stolovníky budili dojem, že stále mají své zuby.</p>
    <p>Jak již bylo řečeno, šťourání se v zubech u stolu není příliš estetické. Proto jsou v lepších restauracích párátka vhodně umístěna u východu z restaurace, zpravidla na pultíku hostesky. To má samozřejmě tu výhodu, že se lidé šťourají v zubech až na ulici. Někteří <em>frajeři</em> si pak párátko nechají mezi zuby, protože pak vypadají velice „macho“.</p>
    <p>Existují i <em>osobní</em> párátka, vyrobená z různých materiálů a v různých, mnohdy velice nákladných obalech. Mají sloužit k ústní „hygieně“. Pokud ale takové párátko používáte častěji, tak se o nějaké hygieně moc mluvit nedá.</p>
  </section>
</body>
