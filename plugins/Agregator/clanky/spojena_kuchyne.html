<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-image="/files/preview/clanky/fusion_cuisine/preview.jpg" data-type="article" data-source="http://2017.hostovka.cz/clanek.php?clanek=465" lang="cs">
  <h ctime="2009-11-07" mtime="2019-01-18" id="spojena_kuchyne" author="Michael Klíma" short="Spojená kuchyně">
    Spojení více druhů kuchyní
  </h>
  <desc kw="kuchyňské techniky">
    „Spojená kuchyně“ <em>(anglicky fusion cuisine)</em> je definována jako kuchyně, která vznikla sloučením dvou nebo i více kuchyní. Lépe řečeno vzniká spojením technik, používaných potravin, receptur, náčiní a případně i zařízení.
  </desc>
  <p>
    Výraz „spojená kuchyně“ se přímo nabízí v případech, kdy jsou jídla na jídelním lístku směsí všeho možného. To vlastně není v Česku a na Slovensku nic nového. Čeští a slovenští kuchaři tato jídla velmi často označují za <em>orientální</em>.
  </p>
  <section>
    <h id="historie_spojene_kuchyne">
      Historie spojené kuchyně
    </h>
    <desc>
      K rozmachu spojené kuchyně došlo v poválečných letech v Americe. Do Ameriky tehdy přicházeli schopní kuchaři z téměř celého světa. Ti s sebou přinášeli osvědčené techniky a recepty z rodných zemí.
    </desc>
    <p>
      Tito kuchaři začali zakládat etnické restaurace, sloužící za začátku hlavně novým vlnám imigrantů téhož etnického původu. Velmi brzy se ale tyto restaurace staly přitažlivými i pro jiné skupiny hostů. Z velké míry byly také navštěvovány americkými vojáky po návratu ze zahraničí.
    </p>
    <p>
      Bohatší surovinová základna, přístup k novým výkonnějším zařízením, a hlavně přístupnost Američanů k novinkám způsobily, že tyto etnické restaurace začaly přejímat osvědčené techniky jedna od druhé a daly vzniku spojené kuchyni.
    </p>
    <p>
      Amerika ale v tomto ohledu nebyla jediná. „Spojená kuchyně“ se následně uchytila v zemích jako je například Austrálie, Nový Zéland, Kanada a Izrael. Na druhé straně pochybuji, že francouzští, italští, čínští a thajští kuchaři budou někdy spojenou kuchyni brát vážně. Myslí si totiž, že <a href="francouzska_gastronomie">jejich kuchyně je již plně vyvinutá</a>.
    </p>
    <h id="osobni_zkusenosti">
      Osobní zkušenosti
    </h>
    <desc>
      Aniž bych o tom věděl, tak jsem byl vlivu spojené kuchyně vystaven už v době učení. Učil jsem se totiž v hotelu Alcron v Praze, a sice za války, kdy byl hotel pod německým vedením. A ačkoli se o tom oficiálně nemluvilo, kuchyně tam byla do jisté míry i německá.
    </desc>
    <p>
      Šéfkuchařem hotelu byl pan Florian Zimmermann, jeden z vynikajících českých kuchařů. Na lístku tedy byla jak česká, tak díky Zimmermanově praxi ve Francii i francouzská jídla. Zimmermanna si do Alcronu majitel hotelu pan Alois Krofta přivezl z Ameriky. I když se o tom také oficiálně nemluvilo, tak byla na lístku i jídla jiných různých kuchyní, se kterými se Zimmermann v Americe seznámil.
    </p>
    <p>
      Já jsem si to tehdy ani neuvědomoval, ale zkušenosti z dob učení byly dalším podnětem ke studiu etnických kuchyní. Krátce po vyučení jsem odešel za praxí do Francie. Později jsem se seznámil s čínskou, vietnamskou a dokonce i s ruskou kuchyní. Ve spojené kuchyni jsem se pak zdokonalil v 70. letech v Americe a používal ji dále po celém světě.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>