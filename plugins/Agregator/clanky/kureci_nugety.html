<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=170.html" data-image="/files/preview/clanky/chicken_nuggets/general.jpg" data-type="article">
  <h ctime="2006-08-28" mtime="2018-12-04" id="kureci_nugety" author="Michael Klíma" short="Kuřecí nugety">Zrození a vývoj kuřecích nuget</h>
  <!-- generated attribute kw by user_udpatekw.sh on 2020-05-07, do not edit -->
  <desc kw="jídla a jídelní lístky">Kuřecí nugety byly oficiálně vynalezeny na základě poptávky předsedy McDonaldu jménem Fred Turner v roce 1979. Ten údajně kontaktoval svého tehdejšího dodavatele s tím, že by chtěl vytvořit kuřecí <a href="jednohubky">jednohubky</a>.</desc>
  <p>Podle verze mého dobrého přítele René Arenda, to nicméně s jejich vynálezem bylo trochu jinak. René mi tajně sdělil, že nugety v roce 1981 vynalezl on, a to během několika vteřin. Kuřecí nugety jsou něco tak jednoduchého, že mě až udivuje, že jsem je nevynalezl já.</p>
  <dl class="figure">
    <dt>
      <img src="http://2017.hostovka.cz/soubor/28-8-06-1.JPG" alt="René Arend a M. Klima na McDonald universite v Dearfield, Illinois"/>
    </dt>
    <dd>René Arend (šéfkuchař největšího řetězce restaurací rychlého občerstvení) a M. Klíma na McDonald univerzitě v Dearfield, Illinois</dd>
  </dl>
  <p>Mohlo by vás zajímat, že uvedení nuget na jídelní lístky McDonaldu trvalo téměř dva roky, až do roku 1983. Cena tohoto procesu šla do milionů dolarů. <em xml:lang="en">What a country!</em> V těch milionech je započteno i 100 dolarů, které jsem dostal za to, že jsem se jeden den zúčastnil jejich laboratorní ochutnávky. Takže Renému věřím, že to tak bylo.</p>
  <section>
    <h id="ochutnavky_a_testovani">Ochutnávky a testování</h>
    <desc>Ochutnávek probíhalo více. Většinou deset pozvaných „hodnotitelů“ sedících v individuálních kójích posuzuje několik verzí nuget. Přesně si nepamatuji všechny sledované parametry, ale jsou to například:</desc>
    <ul>
      <li>první dojem,</li>
      <li>velikost kousků,</li>
      <li>konsistence a chuť masa,</li>
      <li>chuť a konzistence obalu,</li>
      <li>chuť, barva, konzistence a vhodnost dipů (omáček do kterých se nugety namáčí),</li>
      <li>hmotnost porce a další.</li>
    </ul>
    <p>Jejich posudky následně vyhodnotí další tým hodnotitelů a podle výsledků se dělají další a další testy. Tyto testy se pak také provádí v různých státech Ameriky, přičemž se navíc hodnotí navrhovaná cena, která může být v každém státě jiná.</p>
    <h id="vytvoreni_postupu_a_vyber_ingredienci">Vytvoření postupu a výběr ingrediencí</h>
    <desc>Od Reného jsem se dozvěděl, že testům předcházel výběr vhodného druhu a stáří kuřat, způsob krájení a velikost kousků, druh vhodného koření (které může být v různých státech různé), vhodná mouka, vejce a strouhanka, a několik dalších ingredienci které vám tady ani nebudu popisovat.</desc>
    <p>Potom následoval zdlouhavý výběr správného druhu fritovacího oleje, fritézy, a téměř nekonečné testy vhodné teploty a délky smažení. Dále se také vybírala velikost balení a velikost kousků. Důležitá byla také správná volba dipů neboli omáček, do kterých se nugety namáčí.</p>
    <h id="vyvoj_receptury">Vývoj receptury</h>
    <desc>Nugety byly původně malé kousky jemně sekaného kuřecího masa, které bylo drženo pohromadě fosfátovými solemi. Kousky obalené speciálním těstíčkem byly lehce usmaženy, jen aby se těstíčko přichytilo, a byly hned individuálně zmrazeny (<a href="https://en.wikipedia.org/wiki/Individual_Quick_Freezing">IQF</a>). Dále byly zabaleny do krabic a rozeslány na jednotlivé prodejny. Na prodejnách se pak nugety před prodejem usmažily na požadovanou vnitřní teplotu.</desc>
    <p>V listopadu 2003 McDonald změnil recepturu z tradičních stehen a prsou na pouze prsa. To bylo silně podporováno reklamou, podle které se podstatně zlepšila chuť a kvalita nuget. McDonald udává, že používají jen mechanicky získané maso z kuřecích prsou s malým množstvím kůže pro zachování šťavnatosti a zlepšení chuti.</p>
    <h id="kureci_nugety_halal">Kuřecí nugety halal</h>
    <desc>V Česku jsou údajně lidé, kterým výrobky McDonald nechutnají nebo jim nedůvěřuji. Oproti tomu v Detroitu, v oblasti se silnou muslimskou populací, začal McDonald prodávat nugety v krabicích označených jako „halal“. Označení halal je něco podobného jako jídla označená „košer“. To do Detroitu přilákalo mnoho muslimů z tak dalekého okolí jako je Severní Karolína a Nový York.</desc>
    <p>Islámské náboženství, podobně jako židovské, nedovoluje mimo plodů moře konzumaci masa zvířat, která nebyla zabita způsobem „zabiha“. S narůstající populaci muslimů není dnes v Americe již žádný problém nalézt řezníka, který prodává halal maso. Restaurací, které by z takového masa vařily, je ale stále ještě málo, a proto muslimové dávají přednost domácí kuchyni a do restaurací chodí jen velmi málo.</p>
    <p>Tyto nové halal McNugety dávají tudíž muslimům příležitost ochutnat něco, co není jen dalším rychlým občerstvením. Dostanou se tak k jídlu, které mohou jíst společně se svými nemuslimskými sousedy.</p>
    <h id="dalsi" var="inputvar-pribuzne_h">n/a</h>
    <desc>n/a</desc>
    <p var="inputvar-relation@var">Příbuzné články nejsou k dispozici</p>
  </section>
</body>