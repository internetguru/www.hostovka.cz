<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-image="/files/preview/clanky/assembly_cooking/preview.jpg" data-type="article" data-source="http://2017.hostovka.cz/clanek.php?clanek=438" data-top="2">
  <h ctime="2009-05-19" mtime="2018-12-06" id="vareni_z_polotovaru" author="Michael Klíma" short="Vaření z polotovarů">
    Vaření z polotovarů v moderní kuchyni
  </h>
  <desc kw="kuchyňské techniky, polotovary, komponenty">
    Vaření z polotovarů <em>(anglicky assembly cooking)</em> spočívá v sestavení a prezentaci odborně připravených jídel složených ze zdravotně nezávadných a kuchyňsky upravených potravin. Zjednodušené jde o rychlost a plánovaní výroby za použití konvenientních potravin.
  </desc>
  <p>
    Technika vaření z polotovarů je dnes jiná, než byla za dob Carêma, Escoffiera a jiných velkých kuchařů, kteří se o všechny bývalé techniky zasloužili. Vaření z polotovarů je založeno na znalostech:
  </p>
  <ul>
    <li>populárních kuchyní,
    </li>
    <li>standardních receptur,
    </li>
    <li>zbožíznalství,
    </li>
    <li>toho, jak se potraviny jedna s druhou snoubí, a
    </li>
    <li>moderních kuchařských zařízení a technik.
    </li>
  </ul>
  <section>
    <h id="naroky_na_kuchare">
      Nároky na kuchaře
    </h>
    <desc>
      Kuchyňské techniky, kdysi založené na manuální zručnosti, se díky moderním strojům a výrobním zařízením zrychlily a zefektivnily. Nicméně kladou vyšší nároky na schopnosti kuchyňského personálu tyto techniky využívat.
    </desc>
    <p class="example">
      Cílem dnešního kuchařského umění je odborně, hygienicky a ekonomicky správně připravit jídlo, které je zdravé, chutné a atraktivní, a které si získá obdiv a uznání jeho konzumentů. Cesta k tomuto cíli je jen ve znalostech a schopnostech kuchaře.
    </p>
    <p>
      V definici kuchařského umění se sice vyloženě nezmiňuji o rychlosti nebo o čase, ale jasně je tam uvedena ekonomika. Vaření je dnes rozděleno na přípravu a na dohotovení, případně na prezentaci jídel. To je vlastně vaření z polotovarů.
    </p>
    <h id="priprava_polotovaru">
      Příprava polotovarů
    </h>
    <desc>
      Kdysi se u každého receptu opakoval popis způsobu přípravy potravin čistěním, krájením, strouháním a jinými mechanickými technikami. Opakovalo se, že před konečnou úpravou musí některé potraviny být očištěné, marinované, předvařené, blanšírované, případně i jinak tepelně připravené.
    </desc>
    <p>
      To bylo v dobách, kdy se vůbec nevědělo o komerčně vyráběných polotovarech, tzv. k vaření připravených <em>(anglicky ready to cook)</em> potravinách, přípravcích, nebo o hotových jídlech. Dnes je trh doslova zaplaven již očištěnými, nakrájenými, porcovanými či jinak kuchyňsky upravenými <em>(konvenientními)</em> potravinami. Tím se podstatně zjednodušila a zrychlila fyzická příprava jídel.
    </p>
    <h id="rychlost_a_planovani">
      Rychlost a plánování výroby
    </h>
    <desc>
      Umění se nedá měřit rychlostí. Není ale žádným tajemstvím, že je rychlost v přípravě jídel v dnešní době mnohdy tím základním požadavkem.
    </desc>
    <p>
      Základním požadavkem moderní gastronomie je totiž zkrátit dobu od vyrobení jídla do doby jeho konzumace na minimum. K tomu se technika vaření z polotovarů přímo nabízí.
    </p>
    <p>
      Krátit stanovenou dobu tepelné přípravy jídel ve většině případů ale nelze. Nicméně se dá nesmírné množství času ušetřit plánováním výroby, plánováním správného zařízení, moderních kuchyňských technik a využitím konvenientních potravin.
    </p>
    <h id="upravene_potraviny">
      Předem upravené potraviny
    </h>
    <desc>
      Konvenience, <em>(anglicky convenience)</em> znamená příhodnost, pohodlí a snadnost. S tím úzce souvisí rychlost, úspora času a nákladů, což při přípravě jídel není nic nového.
    </desc>
    <p>
      Předem upravené <em>(konvenientní)</em> potraviny si stále ještě nenašly cestu do našich domácích či restauračních kuchyní. Jsem ale pevně přesvědčen, že i sám velký Escoffier by dnes rád sáhl po nějaké hotové omáčce. Stál by totiž před stejným problémem dnešního kuchařského umění, jako všichni jeho ostatní kolegové, což jsou náklady na jídlo.
    </p>
    <p class="example">
      Konvenitentní jsou například všechny polotovary, opracované potraviny a přípravky francouzsky zvané <em>appareils</em>. Také jsou to v poslední době i konzervovaná či zmrazená hotová jídla.
    </p>
    <p>
      Dříve jsme si všechny tyto přípravky a polotovary museli v kuchyni připravovat sami. Dnes jsou ale všechny tyto přípravky vyráběny ve velkém. Mnohdy jsou vyráběny levněji a lépe, než bychom si je mohli vyrobit doma sami.
    </p>
    <p>
      Někteří kuchaři, ať již v domácích nebo v restauračních kuchyních, mají ke konvenientním potravinám a výrobkům neopodstatněnou nedůvěru. To je hlavně proto, že výhodu těchto výrobků ještě neobjevili a nevyzkoušeli.
    </p>
    <h id="sestavovani_jidel_ve_svete">
      Sestavování jídel ve světě
    </h>
    <desc>
      Dohotovení jídel sestavením jejich polotovarů není nic nového. Čínská, japonská a mnoho dalších orientálních a asijských kuchyní tuto techniku používají po tisíciletí. Americké restaurace rychlého občerstvení <em>(anglicky fast food)</em> jsou na těchto technikách rovněž založeny.
    </desc>
    <p>
      Pracoval jsem v Americe v mnoha velkých luxusních restauracích podávajících stovky jídel, ve kterých jsem kolikrát neměl ani jednoho vyučeného kuchaře. Přežil jsem jedině proto, že jsem měl dobré přesné a jednoduché recepty, a že jsem jako jeden z prvních techniku vaření z polotovarů používal.
    </p>
    <p>
      Dnes mi to zatím moc lidí nevěří, ale na mé předpovědi již mnohokrát došlo. Chtěl bych tedy, aby byl dokumentován můj výrok, že typická česká kuchyně založená na pracných a neefektivních metodách přípravy jídel má odzvoněno, a že moderní česká kuchyně se bez nějaké formy sestavování polotovarů již neobejde. Neboli, že vznikne jakési české rychlé občerstvení <em>(fast food)</em>.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
