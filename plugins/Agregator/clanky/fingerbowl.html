<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=42.html" data-image="/files/preview/clanky/fingerbowl/general.jpg" data-type="article">
  <h ctime="2009-07-25" mtime="2020-01-05" data-top="937" id="fingerbowl" author="Michael Klíma" short="Fingerbowl">
    Oplachování prstů po jídle
  </h>
  <desc kw="co-kdy-kde, případová studie, Amerika">
    <em xml:lang="en">Fingerbowl</em> je malá nádoba naplněná vodou (někdy i s kouskem citrónu), ve které si hosté oplachují prsty. Jde o jeden z odborných výrazů, který byl kdysi v pohostinství tak běžný, že se ho nikdo ani nesnažil přeložit do češtiny.
  </desc>
  <section>
    <h id="zkusenost_z_hotelu_coronado">
      Zkušenost z hotelu Coronado
    </h>
    <desc>
      Měli jsme u nás (v Americe) na návštěvě známou z Německa. Ta se pozastavila nad tím, že se v Hotelu <em xml:lang="en">Coronado</em>, do kterého jsme ji vzali na oběd, nesetkala s takovým servisem, jako například v Mnichově.
    </desc>
    <p>
      <em xml:lang="en">Hotel del Coronado</em> pravděpodobně mnozí z Vás znáte z populárního filmu Někdo to rád horké s <em xml:lang="en">Marilyn Monroe</em> v hlavní roli. V tomto hotelu, postaveném v roce 1888, se pohybuje ubytování od $350 do $2.500 za noc. Přesto mají v příštím týdnu údajně všechny pokoje obsazené.
    </p>
    <p>
      Jídla na poledním lístku nejsou kupodivu předražená. Jedli jsme v elegantní jídelně na terase s výhledem na překrásnou pláž, na kterou se <em xml:lang="en">Marylin</em> údajně chodívala slunit. To nemělo chybu.
    </p>
    <p>
      Nicméně servis zdaleka neodpovídal představám naší známé o servisu, který by odpovídal pověsti tohoto hotelu. Musel jsem ji dát zapravdu a musím se přiznat, že jsem svoji nespokojenost vyjádřil v dopise, který jsem vedení hotelu následně poslal.
    </p>
    <p>
      Jídlo bylo v zásadě v pořádku. Naše známá měla velký křehký salát s grilovanými kuřecími prsy, na kterém se v podstatě nedá nic pokazit. Já s manželkou jsme měli <a href="sendvice#reuben">Reuben sendvič</a>, který máme oba rádi.
    </p>
    <p>
      Sendviče byly velké s odpovídající porcí uzeného hovězího. Nebyly sice udělány podle mých představ, ale nebyly důvodem mé nespokojenosti.
    </p>
    <p>
      Hlavním důvodem mé nespokojenosti bylo, že nám ke kapučínu, které podávali ve skle, nedali kávové lžičky. Museli jsme o ně požádat a číšník nám nakonec podal polévkové lžíce, což považuji za veliké <em xml:lang="fr">faux pas</em>.
    </p>
    <p>
      Naše známá se také podivovala, že nám k sendvičům nepodali misku s vodou na oplachování prstů, což by v hotelu takového typu očekávala.
    </p>
    <h id="ruzne_pristupy_restauraci">
      Různé přístupy restaurací
    </h>
    <desc>
      Misky na oplachování prstů jsou z různých materiálů a mají různé tvary. Přestože se jim říká <em xml:lang="en">fingerbowls</em>, tak to neznamená, že by se podávaly jen k oplachování prstů.
    </desc>
    <p>
      V některých hogo fogo restauracích <em xml:lang="en">fingerbowls</em> podávaly spolu s ovocem, aby si host mohl ovoce v misce opláchnout. Pak ale konečně někoho napadlo, že je to blbost prví třídy, a že se ovoce má podávat již řádně omyté. Proto se od toho upustilo.
    </p>
    <p>
      Pro oplachování prstů se voda něčím navoní a případně se do ní přidá plátek citrónu. To platí obzvláště po podávání humrů, <a href="plody_more">neloupaných krevetek a jiných mořských potvor</a>, po kterých prsty nepříjemně páchnou.
    </p>
    <p>
      Některé restaurace rychlého občerstvení, jako je například <em xml:lang="en">KFC</em> dávaly ke každému jídlu malé navlhčené papírové ubrousky v papírovém sáčku. Od toho se ale již také upouští, protože je málokdo používal.
    </p>
    <p>
      Dnes má (alespoň tedy v Americe) každá restaurace rychlého občerstvení záchody s teplou a studenou vodou a sušičem rukou nebo ručníky k použití zdarma. Některé rybí restaurace mají přímo v jídelně dřez s tekoucí teplou a studenou vodou a s papírovými ubrousky, kde si hosté mohou kdykoliv během stolování umýt ruce, aniž by museli jít na záchod. <em xml:lang="en">What a country!</em>
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
