<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-image="/files/preview/clanky/caesar_salat/preview.jpg" data-type="article" data-source="http://2017.hostovka.cz/clanek.php?clanek=237" data-top="1">
  <h ctime="2007-06-04" mtime="2018-12-07" id="caesar_salat" author="Michael Klíma" short="Caesar salát">
    Suroviny a příprava Caesar salátu
  </h>
  <desc kw="gastronomie">
    První zajímavá věc na Caesar salátu je, že není americký, a že nemá nic společného s Juliem Caesarem. Americký název salátu <em>Caesar</em> je chybný. Vynález tohoto salátu, kdysi populárního jen ve Spojených státech amerických, je přičítán italskému imigrantovi Livio Santinimu. Ten byl v roce 1925 kuchařem původní restaurace Caesara Cardinino v Tijuaně v Mexiku.
  </desc>
  <p>
    Pokud jste byli v Tijuaně a nenavštívili jste Caesar hotel, tak jste hodně propásli. Já jsem v Tijuaně relativně často a musím přiznat, že z obavy, aby mě nestihla „Montezumova pomsta“, jsem zde mimo Caesar salátu zatím nic jiného nejedl.
  </p>
  <dl class="figure">
    <dt>
      <img src="/files/thumbs/clanky/caesar_salat/04-06-07-5.JPG" alt="Tijuana"/>
    </dt>
    <dd>
      Tijuana
    </dd>
  </dl>
  <dl class="figure">
    <dt>
      <img src="/files/thumbs/clanky/caesar_salat/04-06-07-6.JPG" alt="Restaurace Cézara Cardinino"/>
    </dt>
    <dd>
      Restaurace Caesara Cardinino
    </dd>
  </dl>
  <section>
    <h id="suroviny" short="Suroviny">
      Správné suroviny Caesar salátu
    </h>
    <desc>
      Co se týká surovin při přípravě klasických jídel, tak jsem puristou. Snažím se to ale nepřehánět. Nechci zde jít do detailů, ale některé někdejší recepty používaly suroviny, které autor měl v době vytvoření receptu zrovna při ruce. Kdyby takový recept tvořil dnes, tak by pravděpodobně použil jinou (nicméně podobnou) surovinu. Zcela určitě by ale zachoval původní techniku.
    </desc>
    <p>
      Velmi často si kladu otázku, jak by se v dnešních kuchyních choval Carême, Louis Diat, Urbain Dubois, Escoffier, Prosper Montagné a celá řada jiných. Výběr surovin a všechny moderní technologie by určitě uvítali, ale nejsem si jistý, jestli by si věděli rady s aktuální nepředstavitelnou konkurencí.
    </p>
    <p>
      Některé náležitosti klasických receptů jsou ale neměnné. U Caesar salátu je to hlavně dresink. Pokud nemáte při ruce římský salát a použijete místo něj například hlávkový nebo ledový, tak se toho moc neděje. Důležité je, aby byl salát čerstvý, vychlazený, křehký, a abyste dodrželi správný postup.
    </p>
    <p>
      Jak zacházet se zeleninou, hlavně s listovou, nejspíše víte. Důležité je, aby byla zelenina hned po sklizni udržována v chladu, až do okamžiku přípravy. Při přípravě římského salátu je důležité vylomit „srdíčko“. Křehké a vychlazené listy salátu se krájí nožem až těsně před použitím.
    </p>
    <h id="priprava_salatu" short="Příprava salátu">
      Příprava klasického Caesar salátu
    </h>
    <desc>
      Původně se tento salát umělecky připravoval u stolu v jídelně. Velká dřevěná salátová mísa se napřed vytřela čerstvým česnekem, potom se do mísy přidala rozetřená sardelová filátka, citrónová šťáva, čerstvě drcený černý pepř, sůl, hořčice, olivový olej, a nakonec velmi krátce v horké vodě spařené vejce <em>(anglicky coddled eggs)</em>.
    </desc>
    <p class="important">
      Pokud byste v Tijuaně do dresinku přidali hnědý cukr, tak vyfasujete sto let žaláře. A žalář v Tijuaně není žádný Hilton.
    </p>
    <p>
      Všechny suroviny se v míse dobře promíchaly, tak jako při přípravě majonézy. Nakonec se do dresinku přidaly na menší kusy rozlámané listy římského salátu a dozlatova opečené malé krutony z bílého chleba.
    </p>
    <p>
      Salát se opatrně prohodil <em>(anglicky to toss)</em> tak, aby se kousky salátu moc nepolámaly a aby se zároveň všechny kousky stejnoměrně pokryly dresinkem. Takto připravený salát se podával na vychlazených talířích posypaný strouhaným parmazánem.
    </p>
    <dl class="figure">
      <dt>
        <img src="/files/thumbs/clanky/caesar_salat/04-06-07-7.JPG" alt="Tossing the salad"/>
      </dt>
      <dd>
        Prohození salátu
      </dd>
    </dl>
    <p>
      Dnes se dresink prodává již hotový, takže příprava tohoto salátu je v zásadě velice jednoduchá. Restaurace už jen soutěží v tom, kdo naservíruje více salátu na porci.
    </p>
    <h id="nejvetsi_cezar_salat">
      Největší Caesar salát
    </h>
    <desc>
      V Tijuaně v Mexiku, se na ulici Avenida Revolucion sešlo několik kuchařů a studentů kulinářského umění, aby naplnili více než 200 metrů dlouhou salátovou mísu Caesar salátem. Událost se konala jednak na oslavu salátu, ale hlavně kvůli snaze zapsat se do <a href="https://cs.wikipedia.org/wiki/Guinnessova_kniha_rekord%C5%AF">Guinnessovy knihy rekordů</a>.
    </desc>
    <p>
      Plánováním akce se asi 4 měsíce dopředu zabývalo více než 120 studentů a adeptů kuchařského umění. Bylo zapotřebí naplánovat dodávku všech potřebných surovin od místních dodavatelů, zkoordinovat přípravné práce a hlavně vypracovat harmonogram míchání salátu tak, aby byl čerstvý, křehký a hotový přesně načas.
    </p>
    <p>
      V Tijuaně je přes den velmi horko, a proto většina přípravných prací probíhala v noci před prezentací. Muselo se nakrájet 1.200 hlávek salátu, na minutu povařit 1.200 vajec a přidat je k ostatním surovinám dresinku. Dresink mimo jiné obsahoval 75,7 litrů olivového oleje, 53,2 kg citrónů, a 99,9 kilogramů strouhaného parmazánu.
    </p>
    <p>
      Z rodiny Santini bohužel nebyl nikdo přítomen. Na míchání salátu dorazil Alex Caesar Cardini III. a zástupci vlády, kteří museli potvrdit délku salátové mísy, váhy surovin a celkovou identitu této významné akce.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
