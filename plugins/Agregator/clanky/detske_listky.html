<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=149.html" data-image="/files/preview/clanky/detske_listky/general.jpg" data-type="article">
  <h data-top="984" ctime="2006-05-12" mtime="2019-08-12" id="detske_listky" author="Michael Klíma" short="Dětské lístky">Dětské jídelní lístky</h>
  <!-- generated attribute kw by user_updatekw.sh on 2020-07-05, do not edit -->
  <desc kw="jídla a jídelní lístky, děti, případová studie">Nepodceňujte inteligenci dětí. Některé děti, jako například moje vnoučata, chodí do restaurací možná častěji než někteří zaměstnanci v pohostinství. Byli byste překvapeni, jaké mají gastronomické znalosti.</desc>
  <p>Co se týká dětských <a href="/jidelni_listek">jídelních lístků</a>, tak vstupem do EU se situace v Česku a na Slovensku komplikuje tím, že většina rodin s dětmi budou zahraniční hosté. V Česku a na Slovensku se o tom taktně mlčí, ale tak jako dospělí jsou i děti na západě daleko náročnější hosté než ve východní Evropě.</p>
  <p>Jak víme, tak je jídlo víceméně zvyk a u dětí tomu není jinak. Uvažme, že ani u našich vlastních dětí se nám nedaří uspokojit jejich přání a chutě. A nyní budeme muset jednat se zahraniční dětskou klientelou.</p>
  <p class="example">Nejlepším zdrojem inspirace dětských jídel jsou jesle, školky nebo dětské jídelny v jednotlivých zemích nebo krajích.</p>
  <section>
    <h id="dite_jako_host">Dítě jako host</h>
    <desc>Největší chybou některých restauratérů je, že mnohdy podceňují inteligenci, vkus, chuť a hlavně návyky dětských hostů. Ty se bohužel u dětí mění daleko více než u dospělých lidí. Možná jste se již povšimli toho, že dospělého hosta můžete o něčem přesvědčit dobrým marketingem nebo ho něčím oblafnout, ale u dětí se vám to hned tak nepodaří.</desc>
    <p>Mám vnoučata dvojčata, kterým je teď 5 let. Chodí relativně často do restaurací a dá se říci, že do jisté míry jsou již plnohodnotní hosté. Mají své oblíbené restaurace, u kterých dokonce již před vstupem vědí, co si objednají a v jejich rozhodnutí je těžké je zviklat.</p>
    <p>Moje vnoučata jsou dokonce již tak sofistikovaná, že vědí, ve které restauraci jejich oblíbené jídlo dělají lépe. Emily má například ráda těstoviny, ale nejen ledajaké. Musí to být penne s marinara omáčkou. Přestože umí jíst vidličkou a nožem, tak jí k tomu musíte místo nože dát polévkovou lžíci a kus italského chleba. Nevím, jak na to Emilka přišla, ale nejspíše se musela dívat do některých knih v mé knihovně, protože ve skutečnosti ty špagety jí podle bontonu.</p>
    <p>Harry je odborník na pizzu, ale také nejen na jen tak ledajakou. Musí to být sýrová pizza s rajčaty a případně se salámem pepperoni. Okraj pizzy, kterému se anglicky říká <em xml:lang="en">crust</em>, musí být dobře propečený. Harry také ví, že pizza se jí rukou, a ne vidličkou a nožem.</p>
    <p>Prostě moje vnoučata, kterým říkám „hajzlíci“, jsou takoví mí pokusní králíci, na kterých si ověřuji teorie o dětech a o dětských gastronomických zvycích.</p>
    <h id="tvorba_detskych_jidelnich_listku">Tvorba dětských jídelních lístků</h>
    <desc>Tvorba efektivních dětských <a href="/jidelni_listek">jídelních lístků</a> je velice nákladná záležitost a vyžaduje určité znalosti. Dokonce je náročnější a dražší než tvorba běžných <a href="/jidelni_listek">jídelních lístků</a>. To, co někteří čeští restauratéři nabízí jako dětská jídla, je trestuhodné.</desc>
    <p>Základem všeho je návratnost této investice. Řešit to tak, že <a href="/jidelni_listek">jídelní lístky</a> okopírujeme od konkurence, která je třeba i s úspěchem používá je nesmyslné. Je totiž možné, že restaurace, podle které dětský <a href="/jidelni_listek">jídelní lístek</a> kopírujeme, má docela jinou dětskou klientelu, než máme my.</p>
    <p>Samostatné dětské <a href="/jidelni_listek">jídelní lístky</a> musí být hlavně barevné, doplněné grafikou populárních postav dětských knížek nebo televizních programů. U toho musíme být ale opatrní, abychom neporušili autorské právo. V Americe jsou to většinou postavičky z animovaných grotesek, ale podobné figurky jsou populární jak v Česku, tak i na Slovensku.</p>
    <h id="poteba_dtskch_jdelnch_lstk">Potřeba dětských jídelních lístků</h>
    <desc>Češi a Slováci jsou známi tím, že musí mít hned všechno co vidí (to není z mé hlavy). Podle mě to ale začíná úvahou, zda dětské <a href="/jidelni_listek">jídelní lístky</a> skutečně potřebujeme.</desc>
    <p>To, že některé zahraniční restaurace nebo hotely dětské lístky používají neznamená, že bychom je museli mít i my. Nesmíme zapomínat na to, že konkrétně v Americe průměrná rodina se dvěma nebo třemi malými dětmi ve věku od 2 do 5 let, si může dovolit návštěvu restaurace dvakrát i vícekrát týdně. A to nejsou nějací milionáři nebo horních deset tisíc, proto jsou zde dětské <a href="/jidelni_listek">jídelní lísky</a> běžné. <em xml:lang="en">What a country!</em></p>
    <h id="vekova_hranice_deti">Věková hranice dětí</h>
    <desc>Při tvorbě dětských <a href="/jidelni_listek">jídelních lístků</a> musíme v prvé řadě znát průměrnou věkovou hranici našich dětských hostů. To je také důležité, pokud dáváme dětem do určitého věku při různých příležitostech jídlo zdarma. Podle jakéhosi nepsaného zákona to u dětí bývá do 12 let.</desc>
    <p>Pokud jsou děti tak malé, že neumí číst, tak jim třeba i z pracně vytvořeného dětského <a href="/jidelni_listek">jídelního lísku</a> vybírá jídlo některý z rodičů. Pokud je dítě ve věku, kdy už umí číst, tak byste ho dětským <a href="/jidelni_listek">jídelním lístkem</a> urazili. Takové děti si připadají velice důležitě, pokud si mohou vybrat z <a href="/jidelni_listek">jídelních lístků</a> „pro dospělé“.</p>
    <p class="important">Tudíž nákladné dětské <a href="/jidelni_listek">jídelní lístky</a> jsou podle mě v některých restauracích nesmysl a vyhozené peníze. Snaha vytvářet nějaké „slavnostní dětské menu“ je úplná blbost.</p>
    <p>Děti, i ty které jsou častými návštěvníky restaurací, jsou daleko víc netrpělivé než dospělí lidé, proto je musíme také něčím zabavit.</p>
    <h id="zabaven_dt">Zabavení dětí</h>
    <desc>Populární, a relativně nenákladné jsou dětské omalovánky, nejčastěji ve formě papírových prostírání. Nejnákladnější jsou barevné tužky, kterých musíte mít nejméně 5. Ty musí být pro každé dítě nové a děti si je zpravidla vezmou s sebou domů.</desc>
    <p class="example">V Česku nebo na Slovensku se tím pravděpodobně nikdo zatím nezabývá, ale v Americe je několik firem, které vyrábí tato prostírání s motivy pro děti ve věku od 3 do 5 let s různými zábavnými nebo poučnými motivy.</p>
    <h id="velikost_detskych_porci">Velikost dětských porcí</h>
    <desc>Není nic neobvyklého, že si i dospělí nebo starší lidé objednávají poloviční porce. Některá jídla však nelze půlit. Proto je běžnou praxí jídla, která je možno podávat v polovičních porcích, označit například hvězdičkou a na lístek napsat, že tato jídla je možno obdržet v polovičních (dětských) porcích. Tím zabijeme dvě mouchy jednou ranou.</desc>
    <p class="important">Pro poloviční jídla musíme mít vypracované speciální kalkulace.</p>
    <p>Na dětském <a href="/jidelni_listek">jídelním lístku</a> je zbytečné uvádět například všechny pizzy které existují, protože děti mají v tomto ohledu limitovaná přání. To samé platí i o těstovinách. Například v Americe každé malé dítě ví, co jsou to makarony, případně makarony se sýrem, protože na tom vyrostly.</p>
    <h id="tstoviny_na_dtskch_jdelnch_lstcch">Těstoviny na dětských jídelních lístcích</h>
    <desc>Nedávno jsme byli s mými vnoučaty v jedné relativně populární italské restauraci El Fornaio v Del Mar v Kalifornii. Babička jim přečetla dětský <a href="/jidelni_listek">jídelní lístek</a>, který podle mě není moc dobrý. Byly na něm makarony se sýrem, což moji gurmáni samozřejmě znají a mají rádi, tak si je objednali.</desc>
    <p>V našem případě, než ty makarony donesli, tak se ti moji „hajzlíci“ samozřejmě narvali chlebem, máslem a preclíkama, které tam měli v košíčku na stole. Bohužel servírka místo makaronů přinesla těstovinové mušličky, které se podávají buď jen s máslem, rajčatovou nebo masovou omáčku ragú. Tudíž se jich moji gurmáni ani nedotkli.</p>
    <p>Servírka, jak je tomu v Americe zvykem, se za chvilku přišla zeptat, jestli je vše v pořádku. Podle mě nebyla moc inteligentní, protože mohla vidět, že se děti toho jídla ani nedotkly. Řekl jsem jí, že to v pořádku není. Načež tomu ta „jídlonoška“ dala korunu tím, že místo aby se omluvila a nabídla dětem něco jiného, tak řekla, že to u nich pod tímto názvem takto podávají.</p>
    <h id="dalsi" var="inputvar-pribuzne_h">n/a</h>
    <desc>n/a</desc>
    <p var="inputvar-relation@var">Příbuzné články nejsou k dispozici</p>
  
  <ul var="doclist-stitek">
    <li>n/a</li>
  </ul>
  <p var="inputvar-taglist" class="taglist">n/a</p>
</section>
</body>