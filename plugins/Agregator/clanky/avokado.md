
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=209.html" data-image="/files/preview/clanky/avokado/general.jpg" data-type="article"}

{ctime="2007-01-27" mtime="2019-03-28" id="avokado" author="Michael Klíma" short="Avokádo"}

# Vše o avokádu

<!-- generated attribute kw by user_udpatekw.sh on 2020-05-07, do not edit -->

{kw="zbožíznalství, ovoce, zelenina"}

Avokádo (anglicky _avocado_), je někdy označováno za tropické ovoce a jindy za zeleninu. Plody jsou kulaté, oválné nebo hruškovitého tvaru. Barva avokáda může být od jasně zelené, přes červenou, po tmavě rudou až černou.

{class="example"}

Kolem roku 1950 byly největšími producenty avokáda Kalifornie, Florida a Havaj. Tehdy začala být avokáda používána jako přísada do salátů.

Povrch avokáda může být hladký nebo hrbolatý (jako povrch aligátora). Od toho má své anglické jméno _aligator pear_. Všechny druhy ale mají jemnou, hladkou, světle zelenou dužinou. Nejznámějšími druhy avokáda jsou západoindické, guatemalské a mexické.

Dužina, která obklopuje velkou pecku, byla často označovaná jako bez chutě. Mnohými je ale popisována jako ořechová. Žádné jiné ovoce (kromě oliv) nemá tak vysoké procento tuku jako avokádo. Díky své máslovité konzistenci se přímo nabízí pro tvorbu pomazánek a dipů.

Pokud hodláte avokádo použít až za pár dní, tak vybírejte pevné kusy. K okamžitému použití zvolte avokádo, které je při zmáčknutí měkké.

{class="important"}

K uspíšení zrání stačí avokádo uložit do papírového sáčku za okno, po dobu 1 až 2 dnů. Zrání můžeme urychlit přidáním jablka.

{id="zpracovani\_a\_skladovani"}

## Zpracování a skladování

Avokádo rozkrojíme horizontálně na dvě půlky, které oddělíme otočením vrchní poloviny. Kulatou pecku, která zůstane ve spodní polovině, vyloupneme pomocí špičky nože. Někteří lidé avokádo podávají vychlazené, ale podle mě to není košer. Nejlepší avokádo je při pokojové teplotě (od 15 °C do 21 °C).

Rozpůlené avokádo (francouzsky _avocado à la française_) je jedním z nejjednodušších předkrmů. Místo po pecce naplníte oblíbeným [dresinkem][1] a avokádo jíte kávovou lžičkou.

Mexičané používají avokádové listy již po generace jako koření, které je podobné bobkovým listům nebo anýzu. Jsou téměř nezbytné pro přípravu pokrmu barbacoa ze státu Oaxaca a několika jídel z černých fazolí.

{class="example"}

Tradiční zpracování avokáda se liší podle zemí a jejich zvyků. Například na Taiwanu jedí avokádo s mlékem a cukrem. V Indonésii jej mixují s kávou, mlékem a rumem, čímž vznikne chutný a osvěžující nápoj.

Avokádo zraje až po utrhnutí. Je to kvůli látkám v listech avokáda, které brání zrání. Nejlepší způsob, jak skladovat avokádo, je ponechat ho na stromě, na kterém vydrží až 7 měsíců.

Skladování pod 4 °C nebo nad 21 °C způsobí kažení. Některé druhy se začnou kazit už při 7 °C. Ideální je nechat avokádo uzrát při pokojové teplotě (od 15 °C do 21 °C) a pak ho skladovat při teplotě 7 °C do doby použití.

{id="dalsi" var="inputvar-pribuzne_h"}

## n/a

n/a

{var="inputvar-relation@var"}

Příbuzné články nejsou k dispozici

 [1]: /zalivka_dresink

