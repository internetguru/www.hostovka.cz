<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=500.html" data-image="/files/preview/clanky/czech_specials_1/general.jpg" data-type="article">
  <h ctime="2010-01-30" mtime="2020-01-05" id="czech_specials" author="Michael Klíma" short="Czech specials">Projekt Czech specials</h>
  <!-- generated attribute kw by user_udpatekw.sh on 2020-04-25, do not edit -->
  <desc kw="jídla a jídelní lístky, Česká republika">
    Původně se měl projekt jmenovat 
    <em xml:lang="en"><a href="http://www.czechspecials.cz">Czech specials</a></em>
    (české speciality). Lepší název by ale byl například <em xml:lang="en">Czech specialities</em>). Poté začali přidávat názvy: „Ochutnejte Českou republiku“. To se ale moc nelíbilo Moravákům, a tak Moraváci přišli s něčím podobným, což je „Ochutnejte Moravu“.
  </desc>
  <p>Jídel k tomu máme více než dost. Jenom já sám jsem jich od různých autorů uveřejnil nejméně 250. Jen co recepty a jejich názvy přeložíme do všech cizích řečí, tak světu teprve ukážeme, zač je toho loket.</p>
  <section>
    <h id="problem_prekladani_jidel">Problém překládání jídel do cizích řečí</h>
    <desc>Viděl jsem překlady českých specialit do angličtiny, a to je tedy počteníčko. Nebudu vám to tady komentovat, ale zmíním se jen o našem národním jídle – o svíčkové. Ta je světu prezentována jako <em xml:lang="en">sirloin in cream sauce</em>.</desc>
    <p>Psaní receptů, obzvláště těch profesionálních, není žádná legrace. V takovém případě se totiž každá chyba a blbost násobí. Když ale píšete recepty pro domácnost, nebo dokonce pro cizince, tak to je o něčem jiném. Tam jde hlavně o názvy jídel či receptů.</p>
    <p>Jiné národy se překládáním svých speciálních či tradičních receptů (kterým se mimochodem říká <em xml:lang="en">speciallities</em> a nikoli <em xml:lang="en">specials</em>) moc nezabývají. V zahraniční literatuře nebo na jídelních lístcích je ve většině případů nechávají v původním znění, ať se to komu líbí nebo ne.</p>
    <p class="example">Například <a href="gulas">Maďaři mají svůj goulash</a>, pörkölt, halászlé, tarhonya Dobos tortá (Dobošový dort), palacintás a jiné. Tato jídla se do jiných řečí nepředkládají a dostanete je pod těmito názvy v Německu, Americe, Pekingu nebo i v Česku.</p>
    <p>Dokonce i Rusové mají svá jídla jako například Butěrbrody, Schnitzel, <a href="stroganov">Stroganov</a>, <a href="borsc">Boršč</a>, Sirniky, Pelmeni, kterým rozumí lidé i v Americe.</p>
    <h id="preklady_ceskych_jidel">Překlady českých jídel</h>
    <desc>Jenomže Češi (papežtější než papež) nejsou schopni na mezinárodních lístcích prosadit ani jedno jídlo, a to ani to, o kterém si myslí, že je nejlepší na světě, kterým je svíčková. To, co na oficiálních anglických stránkách uvádí jako svíčkovou pod názvem <em xml:lang="en">sirloin in cream sauce</em>, je výsměch české <a href="gastronomie">gastronomii</a>. Podle mě to je i podceňování gastronomických znalostí všech anglicky mluvících zemí.</desc>
    <p>Svíčková není <em xml:lang="en">sirlion</em>. <em xml:lang="en">Sirloin</em> je roštěnec, ze kterého se krájí steaky nebo se peče v celku (tzv. <em xml:lang="en">roastbeef</em>). Nikdy se ale nedusí na nějakém základu a nepodává se v krémové omáčce. Svíčková se kdysi připravovala z pravé svíčkové, odtud to jméno.</p>
    <p>V poslední době se svíčková (a to zejména v zahraničí) dělá ze zadního <em xml:lang="en">(round)</em>, lépe řečeno z falešné svíčkové <em xml:lang="en">(eye of round)</em> a v tom nejlepším případě se jí říká <em xml:lang="en">Bohemian potroast</em>. No a jsme u toho. Co by bylo na tom, kdybychom svíčkovou uváděli na zahraničních lístcích jako „svickova“, třeba i bez diakritiky.</p>
    <p>Já proti českým a krajovým jídlům vůbec nic nemám. Kdysi jsem měl českou restauraci v české čtvrti Chicaga Cicero, ve které byly názvy všech jídel psány česky. U každého jídla byl anglický popis a nikdo si nestěžoval.</p>
    <p>To, že celá akce <em xml:lang="en">Czech specials</em> skončí fiaskem vím již od prvního dne a dnes už nejsem sám. Co mně ale vadí nejvíce je, nakolik tím vším utrpí zbytek reputace, kterou česká kuchyně ve světě ještě má.</p>
  </section>
</body>