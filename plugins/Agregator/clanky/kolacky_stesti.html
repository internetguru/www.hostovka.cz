<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=288.html" data-image="/files/preview/clanky/fortune_cookies/general.jpg" data-type="article">
  <h ctime="2008-02-23" mtime="2019-10-23" id="kolacky_stesti" author="Michael Klíma" short="Koláčky štěstí">Ne až tak čínské koláčky štěstí</h>
  <!-- generated attribute kw by user_udpatekw.sh on 2020-05-12, do not edit -->
  <desc kw="gastronomie, případová studie, Amerika, čínská restaurace">Koláčky štěstí (anglicky <em xml:lang="en">fortune cookies</em>) jsou křehké, duté pečivo vyrobené z mouky, cukru, másla, mléka a vanilky. Jsou v nich zapečené malé papírky s „čínskými moudrostmi“, předpověďmi a někdy i se šťastnými čísly.</desc>
  <section>
    <h id="puvod_kolacku">Původ koláčků</h>
    <desc>V některých západních zemích, hlavně v Americe, koláčky štěstí rozdávají v čínských restauracích při odchodu jako pozornost podniku. V Číně ani jinde v Asii se s nimi ale nesetkáte. Byly údajně vynalezeny v San Francisku nebo v Los Angeles. Věrohodné důkazy ale neexistují.</desc>
    <p>Anglické slovo <em xml:lang="en">fortune</em> znamená osud, náhoda, štěstí, zdar, bohatství, ale já na takové nesmysly nevěřím. Do čínských restaurací chodím často, a tak jsem koláčků otevřel tisíce. Žádná šťastná předpověď se mi ale nesplnila, ba naopak mě koláčky štěstí málem přivedly do neštěstí.</p>
    <h id="moje_trable_s_kolacky_stesti">Moje trable s koláčky štěstí</h>
    <desc>Jak jsem se již dříve zmínil, tak jsem byl až do roku 1968 ředitelem čínské restaurace v Praze. Asi v roce 1966 k nám přijel bratranec mé manželky Saša, Čech jak poleno, který ale již od 45. roku žije v Los Angeles. Samozřejmě, že jsem ho pozval do mé restaurace, abych se pochlubil.</desc>
    <p>Saša sice není z pohostinství, ale je to <a href="/gastronomove#gurman">gurmán</a> a shodou okolností rozumí čínské kuchyni. Byl jsem tedy velice potěšen, když mi restauraci pochválil, ale řekl mi, že mi schází koláčky štěstí.</p>
    <p class="example">Tato restaurace byla totiž založena Číňany z Rudé Číny a nikoli Američany, takže jsme koláčky štěstí samozřejmě neměli. Považoval jsem se za jakéhosi odborníka na čínskou kuchyni, kterou jsem se ale naučil v Indočíně. A tak jsem vůbec nevěděl, že něco takového existuje. Saša se mi to snažil vysvětlit, ale já to vůbec nechápal. Tak mi nakonec řekl, že mi několik koláčků na ukázku pošle.</p>
    <p>Na celou věc jsem po čase zapomněl. Jednou za mnou ale do Číny přišli tři pánové z STB a začali se mě vyptávat na to, jaké styky mám s Amerikou, s kým si dopisuji a kdo mi posílá zprávy. Já jsem samozřejmě na Sašu již zapomněl, a tak jsem trval na tom, že se s Američany nestýkám.</p>
    <p>Hned po válce jsem byl ve Francii, odkud jsem se blbec vrátil před únorem 1948. Byl jsem v podezření, že jsem byl ve Francii vyškolen jako špión, a tak mě dali k <a href="http://www.totalita.cz/vysvetlivky/ptp.php">PTP</a> (pomocný technický prapor). Chodil jsem z jedné prověrky do druhé, ale nic mi nedokázali. Z PTP mě sice pustili, ale zřejmě na mě zase něco hledali.</p>
    <p>Nejdříve si mě pozvali do Ruzyně, kde mě vyslýchali nějací jiní odborníci a potom na Hradčany. Tam přede mě položili takovou žlutou moučku a cedulky s různými kódovanými zprávami a tajnými čísly. Chtěli, abych jim ty kódy vysvětlil.</p>
    <p>Mohu vám říci, že jsem se už viděl na Sibiři, protože se nedali přesvědčit, že nejsem americký špión. Nakonec se mě ale zeptali, kdo je to ten Saša v Americe. V tu chvíli mi došlo, že jsou to koláčky štěstí, které mi Saša popisoval. Oni je ale ti volové rozmlátili na moučku, a tak mě to hned nenapadlo. Všechno jsem jim pak vysvětlil, a když pak moučku podrobili nejspíše chemickému rozboru a nic nenašli, tak mi uvěřili.</p>
    <p>No, jak vidíte, tak mi byly koláčky štěstí málem osudné. Pokaždé, když nějaký rozlousknu, tak si na tu historku hned vzpomenu.</p>
    <h id="dalsi" var="inputvar-pribuzne_h">n/a</h>
    <desc>n/a</desc>
    <p var="inputvar-relation@var">Příbuzné články nejsou k dispozici</p>
  </section>
</body>