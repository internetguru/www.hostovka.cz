
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=102.html" data-image="/files/preview/clanky/bible/general.jpg" data-type="article"}

{ctime="2005-11-06" mtime="2020-04-30" id="kucharske_knihy" short="Kuchařky" author="Michael Klíma"}

# Dobrá kuchařská kniha 

{kw="jídla a jídelní lístky, kuchařka"}

K tomu, abyste se stali sofistikovanými hosty, vám studium Hostovky stačit nebude. K tomu, abyste se stali znalci jídel, se sice nemusíte učit vařit, nicméně byste měli nahlédnout do některých dobrých kuchařek. To jsem učil i své studenty na jedné hotelové škole v Americe. 

Studenti se mě často ptali, které knihy jsou dobré, a které by měli číst. Přitom jsem jim tudíž dával otázku, která kniha je podle nich nejpublikovanější a nejčtenější. 

Zajímavé je, že většina se shodovala v tom, že je to bible. Údajně je to proto, že ta byla přeložena téměř do všech světových jazyků. V tom, jestli je bible také nejčtenější se již všichni neshodli. Někteří říkali, že měli doma bible i dvě, ale do žádné z nich se ještě nikdy nepodívali. 

Když jsem se studentů zeptal, kolik mají doma kuchařek, tak se většina shodovala v tom, že jich doma mají nespočet, a to nemluvili o odborných učebnicích vaření, které si díky studiu na hotelové škole už také zakoupili. Že by všechny ty kuchařky četli, tak jako někteří lidé čtou bibli, se nedá říci. Nicméně někteří přiznali, že si v kuchařkách někdy listují i před spaním. To si ale myslím, že byl u studentů jen [BS][1], protože to říkali, jen aby mi udělali radost. 

{id="obrazkove_recepty"}

## Obrázkové recepty 

Jedno pořekadlo říká, že obrázek poví více než tisíc slov. To si nakonec uvědomili i vydavatelé biblí pro děti, které jsou dnes doplněny líbivými barevnými obrázky. Na to se ale také spoléhají i vydavatelé dnešních kuchařek. Dá se říci, že kuchařská kniha bez líbivých barevných obrázků dnes nemá téměř žádnou šanci. 

{class="example"}

Mnohý zkušený nebo profesionální kuchař k přípravě jídla nic jiného než jeho barevný obrázek ani nepotřebuje. Jak ale víme, barevné obrázky jsou stále ještě nákladné, a tak si podle názvu budeme recepty volit ještě hodně dlouho. 

Problém je ale v tom, že recepty a kuchařské knihy dnes píše kdekdo. Přitom málokterý z autorů ví, že jsou jakési nepsané zákony, které začínají již názvem receptu, aby měl každý možnost ověřit jeho autentičnost, případně původ. 

{id="styl\_a\_opisovani_receptu"}

## Styl a opisování receptů 

Studenti mi říkali, že si recept vyberou podle obrázku nebo lákavého názvu jídla. Když si recept ale chtějí vyzkoušet, tak to ve většině případů vzdají již při čtení údajů o množství a druhu surovin, a hlavně při čtení nedostatečně nebo naopak příliš zdlouhavě popisované přípravy. 

{class="important"}

Během šedesátileté mezinárodní praxe jsem se zatím nikde ve světě nesetkal s informacemi nebo s návodem, jak psát recepty, jak zvolit ten správný formát a styl, jaké dát receptům odpovídající jméno apod. 

Největší [chucpa][2] je, že většina autorů opisuje jeden od druhého (co si také mají stále vymýšlet). Někteří se snaží vynalézt kolo tím, že nějakému starému receptu dají nové jméno a prohlásí za jeho autora. Struktura receptu zůstává stejná, ale koho by to zajímalo! 

Proto se budete muset připravit na to, že ne všechny knihy, které jsou u nás dnes na trhu jsou dobré. Studiem Hostovky se ale časem naučíte ty dobré rozeznávat. 

{id="dalsi" var="inputvar-pribuzne_h"}

## n/a 

n/a 

{var="inputvar-relation@var"}

Příbuzné články nejsou k dispozici 

{var="doclist-stitek"}

  * n/a 

{var="inputvar-taglist" class="taglist"}

n/a

 [1]: bullshit
 [2]: chucpa

