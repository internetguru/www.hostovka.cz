
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=215.html" data-image="/files/preview/clanky/bakery/general.jpg" data-type="article"}

{ctime="2007-02-06" mtime="2020-04-30" id="bakery" author="Michael Klíma" short="Restaurace Bakery"}

# Příběh restaurace Bakery

<!-- generated attribute kw by user_updatekw.sh on 2020-07-05, do not edit -->

{kw="restaurace a servis, historka, Amerika"}

Podle všech pouček o podnikání v pohostinství je jednou ze základních podmínek úspěšného provozování restaurace lokalita. Nicméně doslova učebnicovým příkladem, že atmosféra a [ambiance][1] je důležitější podmínkou při provozování restaurace než lokalita, byl můj velmi dobrý a milý přítel pan Louis Szathmary.

{class="example"}

Historie otevření restaurace Bakery je tak unikátní, že se dostala do amerických odborných učebnic restauračního managementu. Je dokázáno, že lidé, kteří nejsou vyučení v oboru nebo kteří nemají žádnou odbornou školu, jsou v podnikání většinou úspěšnější než odborníci.

{id="louis"}

## Louis Szathmary

Louis je autor mnoha kuchařských knih a zakladatel jedné z nejúspěšnějších restaurací v _Chicagu {xml:lang="en"}_. V celé Americe je uznávaný odborník v pohostinském průmyslu.

Szathmary, dnes známý v odborných kruzích po celé Americe jako _Chef Louis {xml:lang="en"}_, nebyl vlastně kuchař a už vůbec to nebyl [šéfkuchař][2]. Louis byl Maďar, doktor filosofie, který po maďarských událostech v roce 1956 emigroval do Ameriky.

Jak mi řekl, tak neuměl moc anglicky a jeho maďarský doktorát filosofie mu byl na nic. Jelikož neuměl nic jiného tak skončil (stejně jako miliony jiných imigrantů) u mytí nádobí v restaurační kuchyni. Tím ale začala jeho úspěšná kariéra v pohostinství, kterou ukončil jako milionář, a to jako jeden z nejúspěšnějších restauratérů v Americe.

Při mytí nádobí si Louis říkal, že přeci nepřišel do Ameriky mýt nádobí. Od dřezu viděl, kolik masa – a to hlavně steaků – se v Americe spotřebuje. Říkal si, že kráva není jenom samé steaky. Masokombinát, který do restaurace steaky dodával, musí mít nesmírné množství masa, se kterým zřejmě nevědí, co jiného dělat než ho rozemlít na hamburgry. Ty jsou totiž v Americe po steacích druhý největší artikl.

{id="zacatek_podnikani"}

## Začátek podnikání

Luis neměl vůbec ponětí o vaření, ale znal jídlo z druhé strany. Jako pravý Maďar uměl dobře jíst a jeho neoblíbenějším jídlem, které mu v Americe scházelo, byl dobrý maďarský guláš. Přišel tedy s nápadem, nabídnou masnému kombinátu recept na pravý maďarský guláš, který mu dala jeho babička. Recept se masnému kombinátu líbil, protože to skutečně bylo řešení, jak zpracovat všechen ořez ze steaků.

Na konzervách, ve kterých guláš prodávali bylo zdůrazněno jméno autora tohoto autentického maďarského receptu jako „Chef Louis“. Guláš byl dobrý, relativně levný, a tak měl velký odbyt. Szathmarimu masokombinát dokonce nabídl místo konzultanta.

Toto místo bylo samozřejmě lepší než mytí nádobí, ale musíme mít na paměti, že Louis byl filozof. Říkal si proto, proč by na tom guláši měl mít zisky masokombinát a ne on.

Začal se tedy zabývat myšlenkou otevřít si vlastní restauraci. Louis si konzultováním vydělal nějaké peníze, ale nebylo jich tolik, aby mohl riskovat. Luis byl sice filosof, ale patřil spíše do skupiny eskamotérů. V tom je základ všech milionů, které Louis během dalších let ve své restauraci vydělal.

{class="example"}

Přístup k otevření restaurace byl ukázkou toho nejvyššího eskamotérství, takže i takový Houdini byl proti Louisovi úplný břídil.

{id="proti\_vsem\_pouckam"}

## Restaurace proti všem poučkám

Na severu Chicága byla na prodej bývalá pekárna, kterou se Louis rozhodl koupit. Pekárna byla téměř zadarmo, protože byla ve čtvrti, která se rapidně měnila k horšímu.

{class="example"}

V Americe se totiž relativně dobrá čtvrť může takřka přes noc změnit natolik k horšímu, že tam někteří lidé ani nevkročí. I když o tom Američané neradi mluví, tak stačí aby se do nějaké bílé čtvrtě nastěhoval jeden černoch a většina bílých, kteří na to mají, se začne stěhovat jinam. Důvodem nemusí být ale jenom černoši, mohou to být i Mexičané, Vietnamci nebo třeba i Češi a v poslední době i Rusové nebo i další „chudáci“.

Domorodci a ti, kterým se v Americe již dobře daří, často velmi rychle zapomenou, jak sami začínali. Jakmile se do jejich čtvrti tito imigranti začnou stěhovat, tak utíkají pryč a s nimi i kupní síla. Dosud poměrně dobrá lokace se z obchodního hlediska stane téměř přes noc zcela nezajímavou. To je Amerika.

Tři základní podmínky úspěchu v americkém byznysu jsou lokace, lokace a lokace. Proto si všichni mysleli, že se Louis zbláznil, když koupil tuto zavřenou pekárnu, která navíc byla v takto špatné čtvrti. Dobrý lokace to tedy nebyla a parkování, jakožto další podmínka úspěchu americké restaurace, tam nebylo žádné. Vnější vzhled neboli portál, o kterém se tvrdí, že je další důležitou podmínkou úspěchu, byl sice čistý ale nejméně 30 let starý.

{class="example"}

Portál je v Česku to první, do čeho každá podnikatel „vrazí peníze“, a to i kdyby si měl půjčit.

Louis by si ale na takovou věc jako peníze nikdy nepůjčil, to bylo proti jeho náboženství. Portál proto nechal tak jak byl. Dokonce nechal stejný i název, který je podle všech učebnic to další, co nejvíce táhne. Na portálu bylo napsáno _Bakery {xml:lang="en"}_, což v češtině znamená pekárna.

{id="zarizeni_kuchyne"}

## Zařízení kuchyně

Potom došlo na vybavení a na zařízení. Vybavení ten objekt neměl žádné. Měl čisté holé stěny, čisté holé podlahy a jinak nic. Louis se držel své filosofie, že krásné ženy jsou tou nejlepší dekorací každé restaurace. Louis ale také věděl, že krásné ženy jdou za dobrým jídlem jako vosy za bonbonem. Proto se zaměřil na dobré jídlo. Netrvalo dlouho a restaurace se krásnými ženami jen hemžila.

Vzadu v bývalé pekařské dílně zbyla velká pec, která mu také pomohla vydělat peníze. Louis jí později říkal „Bonanza“. Bylo tam také několik pracovních stolů, velký mixér, plynová stolička, relativně velká fritéza, několik dřezů a kupodivu více než dost chladicího a mrazícího prostoru. Nebylo toho moc, ale při troše eskamotérství se s tím dalo dělat mnoho věcí.

Louis zřejmě musel dokoupit ještě nějaké jiné drobné zařízení, ale to pro tento příklad není podstatné. Mojí snahou vám bylo ukázat, že to není jen zařízení, které dělá někoho úspěšným restauratérem, ale spíše [know-how][3].

Když jsem učíval v Chicagu hotelový management, tak jsem často studentům říkal, že restaurační management se dá sice vyučovat, ale že se nedá naučit. Restaurační management je něco, co člověk musí mít vrozené. Nejlepším důkazem správnosti mé teorie je vlastně Chef Louis. Louis nebyl absolventem hotelové školy ani nebyl vyučený v oboru. Ale že měl pro management restaurace vrozené vlohy se ukázalo na jeho přístupu k vybavení jídelny.

{id="vybaveni_jidelny"}

## Vybavení jídelny

K tomu, aby byla restaurace rentabilní Louis potřeboval jídelnu, která by měla alespoň 25 stolů (100 židlí). Koupit 25 stolů, 100 židlí a k tomu potřebné talíře, příbory a sklenice pro jedno a půl, až dvojí obsazení, není žádná maličkost.

Kdyby byl Louis typický český podnikatel, tak by si vše koupil na dluh. Potom by kus jídelny zabral pro svou kancelář, kterou by vybavil reprezentačním nábytkem, počítačem, faxem, velkým sejfem na peníze a vším, co každý pořádaný provozovatel české restaurace musí mít.

Jídelnu, která by tím pádem byla menší, by vybavil drahými koberci, křišťálovými lustry a pokud možno nějakými drahými uměleckými obrazy a předměty. Objednal by si ty nejlepší příbory, sklenice a nádobí s monogramem LS. Nechal by si natisknout jídelní lístky s úměrně vysokými cenami, které by dal do pěkných a nákladných desek se svým jménem.

Louis si ale velmi rychle spočítal, že by takové vybavení musel koupit na dluh, který by splácel nejméně 10 let. V Chicagu je ale (jako všude jinde v Americe) několik obchodů, které prodávají použité restaurační zařízení.

V těchto obchodech, které mají 5 až 6 pater nabytých vším možným restauračním vybavením a zařízením, můžete za babku nakupit zařízení ze zkrachovaných restaurací. Najdete zde všechno, na co jen můžete pomyslet. Luis se tedy vypravil do těchto obchodů.

Rychle ale zjistil, že mají sice všechno, na co si můžete jen vzpomenout, ale že nejde sehnat vybavení stejného druhu v potřebném počtu. To, jak to vyřešil, byl právě ten trik, kterým se Louis zapsal do historie amerického pohostinství.

{class="important"}

Louis nakoupil prostě to, co potřeboval, bez ohledu na motiv na porcelánu a na příborech. Hlavně když to bylo zachovalé a levné. Nakonec mu v obchodě zcela zadarmo dali talíře a příbory, které byly tak rozdílné, že si je nikdo nechtěl koupit.

{id="slavnostni_otevreni"}

## Slavnostní otevření restaurace

Šéf Louis byl díky své konzultační činnosti již docela známá osobnost. Když se novináři a redaktoři odborných časopisů dozvěděli, že se Louis Szathmary zbláznil, a za jakých podmínek otvírá restauraci, tak se téměř všichni přišli podívat. Měl jsem tu čest, že jsem byl také pozván a velmi si toho dodnes cením. Něco takového jste totiž v Americe ještě nemohli vidět.

Stoly byl sice čisté, ale prostřené bez ubrusu pouze s papírovým prostíráním. Sklenice a příbory byly „každý pes jiná ves“, místo křišťálových váziček byly láhve od minerálky s čerstvými květinami. Židle, i když docela pohodlné, také nebyly u všech stolů stejné.

Hosté u našeho stolu to ale kupodivu vyzdvihovali jako originální nápad. U některých stolů se dokonce začali sázet, komu se dříve podaří sestavit si prostírání tak, aby měl stejnou alespoň sadu příborů. O konverzaci tudíž nebyla nouze.

{id="trik\_s\_listky"}

## Trik s nápojovými lístky a jídelníčky

Nezmínil jsem se ale o tom, že v Americe, pokud nemáte americkou státní příslušnost, nemůžete dostat licenci na prodej vína nebo lihovin. Zisk z prodeje lihovin je ale pětkrát až osmkrát vyšší než zisk z prodeje jídel. Proto někteří lidé, kteří nemají naději na povolení k prodeji lihovin, se do restauračního podnikání ani nepouští.

Louis si ale v každé situaci věděl rady a uměl každou překážku a nevýhodu obrátit ve výhodu. Vedle jeho restaurace byl obchod s lihovinami, který byl otevřený až pozdě do noci. Proto Louis místo drahých originálů vyvěsil na stěny restaurace upozornění s následujícím zněním.

„Nepodařilo se nám zatím získat licenci na prodej vína a lihovin. Hned vedle restaurace je ale prodejna lihovin, která má tak bohatý výběr, že tam zcela určitě najdete Váš oblíbený drink nebo víno. Nemusíte se ale obtěžovat s přinesením svých nápojů. Naši zaměstnanci vám je velmi ochotně donesou. Za otevření láhví a zapůjčení skleniček počítáme přibližně 15 % z ceny nápojů.“

Umíte si asi představit, kolik peněz Louis ušetřil na skladech, na manipulaci s lihovinami, na nákladech s inventurami apod. Jestli to nepovažujete za největší trik, se kterým někdo může přijít, tak už nevím, co by vás mohlo více nadchnout. Možná snad jedině to, že restaurace Bakery tím pádem neměla žádné nápojové lístky, a že neměla ani jídelníčky.

Louis totiž nezaměstnával profesionální číšníky, ale zásadně jen studenty s místní školou, kteří práci v restauraci považovali za velkou srandu. Louis totiž říkal, že když si jeho obsluhující není schopen zapamatovat těch pár jídel, které mají na jídelním lístku, tak by vlastně ani neměl studovat.

Tato historka není návodem k tomu, jak byste si měli zařídit restauraci u nás. Když sečtete všechno, na čem Louis ušetřil, tak vás nepřekvapí, že restaurace Bakery (která bohužel již neexistuje) během 30 let své existence vydělala miliony dolarů. Jak mi Louis důvěrně sdělil, tak to bylo tím, že přišel s lepší pastičkou na myši (restaurací), do které se hosté (jako myšky do pastičky) vraceli díky dobrému vnadidlu. Přitom hosty vůbec nezajímalo, na jakém zařízení a kým bylo jídlo připraveno.

{id="dalsi" var="inputvar-pribuzne_h"}

## n/a

n/a

{var="inputvar-relation@var"}

Příbuzné články nejsou k dispozici

{var="doclist-stitek"}

  * n/a

{var="inputvar-taglist" class="taglist"}

n/a

 [1]: ambiance
 [2]: kucharske_tituly#sefkuchar
 [3]: know_how

