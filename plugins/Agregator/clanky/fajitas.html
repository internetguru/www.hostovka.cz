<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=271.html" data-image="/files/preview/clanky/fajity/general.jpg" data-type="article" lang="cs">
  <h ctime="2008-01-13" mtime="2019-11-07" id="fajitas" author="Michael Klíma" short="Fajitas">
    Mexické jídlo fajitas
  </h>
  <desc kw="jídla a jídelní lístky, Mexiko, Amerika, recept">
    Dnes je v Česku tolik mexických restaurací, že mexická jídla nejsou již nic nového. Nicméně někteří lidé by do mexické restaurace nešli jen proto, že se nechtějí ztrapnit neznalostí, jak mexické speciality jíst. Příkladem takového jídla je fajitas.
  </desc>
  <section>
    <h id="podavani_a_spravna_konzumace_fajitas">
      Podávání a správná konzumace fajitas
    </h>
    <desc>
      Pokud se fajitas podává jako <em xml:lang="en" lang="en">skirt steak</em>, tak se k ní dává vidlička a nůž (pokud možno steakový). Pak se fajitas jí tak, jako každý jiný steak. To ale není klasické pojídání fajitas.
    </desc>
    <p>
      <em xml:lang="en" lang="en">Skirt steak</em> je sval, který leží mezi břichem a hrudí. Je to dlouhý, plochý kus masa, který bývá nedoceněn lidmi, kteří nevědí, jak s ním zacházet nebo jak ho správně upravit.
    </p>
    <p class="example">
      Puristé dělají z pojídání fajitas úplný obřad, to nejspíše proto, aby zanechali dobrý dojem. Jestliže ale ani vy nechcete v restauraci vypadat jako úplný gringo, tak si nejprve musíte povzbudit chuť kukuřičnými <a href="/chipsy">chipsy</a> s pikantní salsou. Chipsy spláchněte douškem margarity, kterou vám mezitím donesli a objednejte si fajitas.
    </p>
    <p>
      Ve většině restaurací vám fajitas udělají dle přání, buď krvavou <em xml:lang="en" lang="en">(rare)</em>, růžovou <em xml:lang="en" lang="en">(medium rare)</em> nebo propečenou <em xml:lang="en" lang="en">(well done)</em>.
    </p>
    <p>
      Příprava fajitas trvá jen několik minut, tudíž dříve, než stačíte dopít druhou margaritu, máte jídlo na stole. Fajitas se podává na ještě se škvařící litinové pánvi, na které se v kuchyni jídlo grilovalo. Dále dostanete teplé kukuřičné tortilly, které se podávají ve speciální misce s poklopem, nebo zabalené ve fólii, případně v košíčku zvaném <em xml:lang="es" lang="es">chicuhite</em> .
    </p>
    <p>
      Mezi tím, co se na pruhy nakrájené maso a papričky ještě škvaří na pánvi, si na talíř z košíčku vyndáte tortillu. Z té jste si připravili obal (anglicky <em xml:lang="en" lang="en">wrapper</em>). Tortilly opět přikryjte, aby nevystydly. Tortillu pomažete tenkou vrstvou guacamole, posypete čerstvě sekaným koriandrem a navrch dáte 2 nebo 3 proužky horké fachitas a několik kousků papriky a cibule.
    </p>
    <p>
      Nakonec vše pokapejte salsou a případně tabaskem a tortillu sbalíte podobně jako burrito. Tortilla se pak jí rukou. Musíte ale dbát na to, aby spodní část tortilly byla dobře přehnutá, jinak by vám z ní vytekla šťáva.
    </p>
    <h id="puvod_fajitas">
      Původ fajitas
    </h>
    <desc>
      Podle jedné pověsti, fajitas vznikly v Americe ve státě Texas. Bohatí rančeři vyhazovali kusy masa, zvané <em xml:lang="en" lang="en">skirt steak</em>, ze kterých se dnes fajitas připravují. Považovali je totiž za méněcennou část dobytka.
    </desc>
    <p>
      Mexičtí dělníci na farmách, kteří toto maso dostávali zadarmo, si ho grilovali na dřevě z kaktusů. Grilované steaky krájeli na dlouhé kousky a dávali si je do tortill.
    </p>
    <p>
      Později se přišlo na to, že maso je podstatně lepší, jestliže se marinuje v pikantní marinádě. Netrvalo dlouho a pojídání těchto steaků v tortillách se stalo obecnou praxí a fajitas byly na světě.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>