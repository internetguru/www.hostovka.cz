<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=222.html" data-image="/files/preview/clanky/cruises/general.jpg" data-type="article">
  <h ctime="2007-03-29" mtime="2020-01-05" id="cruises" author="Michael Klíma" short="Cruises">Rekreační cestování zaoceánskými loděmi</h>
  <!-- generated attribute kw by user_udpatekw.sh on 2020-04-21, do not edit -->
  <desc kw="cestovní ruch">Cestování zaoceánskými loděmi (anglicky <em xml:lang="en">cruises</em>) se dnes stalo ideálním trávením volného času při poznávání neznámých zemí. Je určeno hlavně pro lidi, kteří jsou již na odpočinku, protože je považováno za nejméně namáhavý způsob, jak poznat svět.</desc>
  <p>Přes obrovskou vyjadřovací schopnost má angličtina někdy nedostatek výrazů, a proto má tolik idiomů. Američané si s tím ale hlavu moc nelámou, a pokud na něco nemají vlastní výraz, tak použijí vžitý výraz z některé cizí řeči.</p>
  <p><em xml:lang="en">Cruise</em> je ale úplně jiné zvíře. Pokud jako správní Češi mermomocí chceme nalézt český ekvivalent, tak si musíme slovo <em xml:lang="en">cruise</em> blíže objasnit.</p>
  <section>
    <h id="vyznam_slova_cruise">Význam slova cruise</h>
    <desc>Slovo <em xml:lang="en">cruiser</em> je v mnoha slovnících překládáno jako křižník. <em xml:lang="en">Cruise</em> znamená křižovat ve smyslu plavit se křížem krážem, ale také jezdit po okolí autem.</desc>
    <p>Plavby lodí byly původně označovány jako <em xml:lang="en">voyage</em>, případně <em xml:lang="en">ocean voyage</em> nebo v případě plavby přes oceán jako <em xml:lang="en">ocean crossing</em>.</p>
    <p>Tyto plavby nebyly pro zábavu a byly nejenom nudné, ale i dlouhé. Proto se později společnosti zabývající se zámořskou přepravou začaly předhánět ve službách, jako je ubytování a stravování pasažérů.</p>
    <p>V roce 1844 velice známá britská zaoceánská lodní společnost <em xml:lang="en">P&amp;O Steam Navigation Company</em> pozvala známého britského spisovatele <em xml:lang="en">Williama Thakersy</em> na první, dá se říci rekreační plavbu po Středozemním moři bez specifického cíle. Plavba byla jen za poznáním a pro rekreaci.</p>
    <p><em xml:lang="en">Bill</em> se <em xml:lang="en">P&amp;O</em> společnosti odměnil článkem, ve kterém nešetřil superlativy o <em xml:lang="en">cruise</em>, kterou právě podnikl. Od té doby se <em xml:lang="en">cruise</em> stalo synonymem pro rekreační a někdy i okružní plavby spojené s poznáváním neznámých míst.</p>
    <h id="lode_jako_plovouci_hotely">Lodě jako plovoucí hotely</h>
    <desc><em xml:lang="en">Cruise ships</em> jsou lodě používané výhradně pro požitek narozdíl od <em>ocean steamers</em> (jako například Titanic), které se zbývají pravidelnou lodní dopravou. Vlastně to ani nejsou lodě. Jsou to obrovské plovoucí luxusní hotely, které se předhánějí ve kvalitě a množství podávaných jídel a nápojů.</desc>
    <p>Mimo pohodlí poskytují lodě pasažérům všemožnou, téměř 24hodinovou zábavu v podobě kasina, kabaretů, barů, tanečních míst a fitness center. Po takovéto „rekreaci“ si vlastně musíte vzít ještě několik dní dovolené, abyste si trochu odpočinuli.</p>
    <p><em xml:lang="en">Cruises</em> začínají a končí v přístavu, do kterého se lidé musí nějakým způsobem dostat. Jsou tedy velice úzce spojeny s leteckou dopravou, takže to nejsou vyloženě jenom okružní plavby. Tím se ale taková <em xml:lang="en">cruise</em> pro některé vnitrozemce prodraží.</p>
    <p><em xml:lang="en">Cruises</em> se dělí podle regionů. Nejpopulárnější jsou Aljaška, Mexiko, Jižní Pacifik, Asie, Afrika, Evropa, Středomoří, Severní Amerika, Karibské ostrovy, Havaj, a Jižní Amerika.</p>
    <h id="prubeh_plavby">Průběh plavby</h>
    <desc>Výhoda <em xml:lang="en">cruises</em> spočívá v tom, že vám umožní navštívit několik různých míst za jednu cenu bez nějakého dlouhého plánování a reservací hotelů. V okamžiku, kdy se nalodíte, vám začíná nezapomenutelná zahraniční dovolená. Cena se řídí hlavně délkou cesty, volbou kabiny a jejího komfortu. Cesta může být dlouhá od 3 do 14 dnů, někdy i více.</desc>
    <p>Na jednom <em xml:lang="en">cruise</em> jsme seděli u stolu s manželským párem, kteří byli již na 15 podobných <em xml:lang="en">cruises</em> a na jenom, který dokonce trval tři měsíce. Jsou ale i delší. Komfort je různý, hlavně podle společnosti, kterých je asi 17 a podle lodi, kterých je asi 180.</p>
    <p>V ceně je zpravidla zahrnuto:</p>
    <ul>
      <li>ubytování v kabině nebo v apartmánu,</li>
      <li>doprava po moři,</li>
      <li>jídlo,</li>
      <li>dětská školka,</li>
      <li>kabaretní programy typu Broadway nebo Las Vegas,</li>
      <li>volný vstup do piano baru, nočních klubů atp.,</li>
      <li>aktivity jako například jóga a košíková,</li>
      <li>fines centrum, bazény a jacuzzi a</li>
      <li>přístavní poplatky.</li>
    </ul>
    <p>V ceně není zpravidla zahrnuto:</p>
    <ul>
      <li>spropitné (které je povinné),</li>
      <li>lázeňské kůry,</li>
      <li>lihoviny,</li>
      <li>kasina,</li>
      <li>nákupy,</li>
      <li>organizované túry a aktivity na pevnině,</li>
      <li>hlídání dětí a</li>
      <li>příplatky za speciality v restauracích.</li>
    </ul>
    <p>Dovolená na lodi není jenom jídlo typu <em xml:lang="en">all you can eat</em> neboli <a href="samoobsluzna_restaurace">sněz, co stačíš</a>. Dnešní <em xml:lang="en">cruises</em> nabízí služby a zábavu pro pasažéry všech věků – od miminek až po seniory.</p>
    <section>
      <h id="jak_se_obleci_a_jak_platit">Jak se obléci a jak platit</h>
      <desc>Na Aljašku v zimě šortky asi potřebovat nebudete, spíše něco teplého. Během dne na lodi vám bude stačit košile nebo prostě něco pohodlného. Pro případné exkurze v přístavech budete za deštivého počasí rádi za pršiplášť. Pokud ho ale zapomenete, tak si ho budete moci koupit na lodi – zrovna tak jako deštník a milión jiných věcí.</desc>
      <p>Na palubě se můžete najíst z bufetu třeba i v plavkách (nahoře bez ale zatím nepřipouští). V jídelnách v plavkách jíst nemůžete a k večeři mají pánové společenské sako (kravata zpravidla není podmínku) a dámy nějaké vkusné šaty.</p>
      <p>Nejjednodušší je platit kreditní kartou. Pro nákupy na lodi většina společností umožňuje založit lodní účet, podobně jako při ubytování v hotelech. Takže vlastně žádné peníze po kapsách nosit nemusíte.</p>
      <h id="prumerny_vek_pasazeru">Průměrný věk pasažérů</h>
      <desc>Věkové rozmezí je 0 až 35 let. Na některých lodích (podle destinace) může být věkové rozmezí 35 až 60 let. To ale neznamená, že by lidé mezi 60 roky a smrtí byli diskriminováni. Mimochodem pohřeb je na takové lodi velmi levný. Prostě vaši mrtvolu zabalí do vaší národní vlajky a hodí ji přes palubu.</desc>
      <p>Některé společnosti vyžadují, abyste předložili potvrzení lékaře a případně seznam léků, které používáte. V takovém případě budou mít v palubní lékárně k disposici vaše léky.</p>
      <p>Podobných otázek lidé kladou daleko více a lodní společnosti nebo vaše cestovní kancelář vám je ráda zodpoví. Prostě než na nějakou <em xml:lang="en">cruise</em> vyrazíte, tak se o všem dobře informujte, aby vám nějaká maličkost nezkazila dovolenou.</p>
      <p>Doporučuji také uzavřít pojistku pro případ, že nebudete moci jet. Jednou jsme <em xml:lang="en">cruise</em> museli kvůli manželčině onemocnění zrušit. Měli jsme naštěstí pojistku, a tak nám všechny peníze vrátili.</p>
      <p>Šťastnou plavbu!</p>
    </section>
  </section>
</body>