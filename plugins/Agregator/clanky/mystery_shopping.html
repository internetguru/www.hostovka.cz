<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=325.html" data-image="/files/preview/clanky/mystery_shopping/general.jpg" data-type="article">
  <h ctime="2008-05-18" mtime="2020-04-30" id="mystery_shopping" short="Mystery shopping" author="Michael Klíma">
    Lesk a bída mystery shopping služeb
  </h>
  <desc kw="koho se to týká">
    <em xml:lang="en">Mystery shopping</em> má v zásadě odhalit, zda zákazník v pohostinství dostává to, co mu patří. Hlavně má odhalit, zda jsou zákazníci šizeni některými zaměstnanci daného podniku.
  </desc>
  <p class="important">
    K hodnocení hodnoty nebo kvality daného výrobku či služby slouží audit kvality služeb a servisu, který má zcela jiné poslání.
  </p>
  <p>
    <em xml:lang="en">Mystery</em> v angličtině znamená něco, co není docela dobře pochopitelné nebo něco co je záhadné, případně tajné. <em xml:lang="en">Mystery shopping</em> je tedy nakupování zboží, případně služeb tajně nebo inkognito.
  </p>
  <section>
    <h id="sizeni_kradeze">
      Šizení, krádeže a ztráty
    </h>
    <desc>
      Když to řeknu zjednodušeně, tak v maloobchodě a pohostinství jsou šizením a krádežemi poškozováni jak zákazníci, tak i podnikatelé. Hmotné ztráty krádežemi podnikatel zpravidla promítne do cen. Ztrátu klientely však podnikatel nemůže již ničím nahradit.
    </desc>
    <p>
      Z hlediska podnikatelů to není ideální stav, protože mají podvědomě eminentní zájem dát svým hostům nejenom to, co hosté chtějí, ale i to, co jim patří. To za nejnižší možné ceny při dosažení plánovaného zaslouženého zisku. Toho se dá do jisté míry docílit zamezením neopodstatněných ztrát, mezi které patří i šizení a krádeže.
    </p>
    <p>
      Jestli si myslíte, že se v České republice nekrade, tak jste na velkém omylu. Krade se všude. Rozdíl je v tom, že zatímco v Americe se vyčíslením těchto ztrát zabývají celé organizace, v mnoha ostatních zemích se o nich taktně mlčí.
    </p>
    <p class="example">
      V Americe to nejsou jenom krádeže, ale i zpronevěry, předražování, šizení, podvádění a jiné nesrovnalosti, které stojí americké firmy a spotřebitele biliony dolarů ročně. Proto se našlo několik firem, které nabízejí <em xml:lang="en">mystery shopping</em>.
    </p>
    <p>
      <em xml:lang="en">Mystery shopping</em> se provádí téměř ve všech oborech, ve kterých dochází ke směně zboží nebo služeb za peníze. A nemusí to být nutně za hotovost. K šizení dochází také při platbě kreditními kartami.
    </p>
    <p>
      Šizení spočívá v technikách nákupů, při kterých mají být odhaleny různé nesrovnalosti. Technika <em xml:lang="en">mystery</em> nákupů je velmi jednoduchá, obzvláště v maloobchodě. Některé velké firmy mají vlastní kontrolory, které prověřují poctivost zaměstnanců při prodeji. Jiní si najímají profesionální firmy, které se tím přímo zabývají.
    </p>
    <h id="mystery_shopper" xml:lang="en">
      Mystery shopper
    </h>
    <desc>
      <em xml:lang="en">Mystery shopper</em> je zaměstnanec specializované firmy, který nejprve provede nákup, aniž by odhalil svou identitu. Následně vypracuje zprávu o průběhu nákupu. Tu potom vyhodnotí takzvaný <em xml:lang="en">evaluator</em> a zjistí případné rozdíly v ceně, případně v kvalitě zboží, poskytnutých služeb, servisu apod.
    </desc>
    <p>
      Ono se o tom sice oficiálně nikde nepíše, ale v průmyslu pohostinství a cestovního ruchu je <em xml:lang="en">mystery shopping</em> velmi delikátní a podle mě někdy i nebezpečná a bez současného auditu nesmyslná záležitost.
    </p>
    <p class="important">
      Nesprávné nebo mylné vyhodnocení některých případů může vážně ohrozit pověst jak zaměstnance, který takový prodej uskutečnil, tak i celého podniku. To může někdy skončit i soudním procesem. Dovedete si asi představit, co to může způsobit v zemi závistivců nebo udavačů. Stačí si uvědomit, jaký skandál způsobilo zjištění odposlouchávání některých telefonních hovorů v České republice.
    </p>
    <h id="kontrolni_pokladny">
      Kontrolní pokladny
    </h>
    <desc>
      Nebezpečí šizení při nákupu snižují kontrolní pokladny, které jsou v celém západním světě zcela běžné. V Česku jsou ale pouze stále předmětem nekončící diskuze.
    </desc>
    <p>
      Na názor zákazníků či hostů na zavedení kontrolních pokladen se nikdo neptal. Jejich zavedení se ale setkalo s odporem jak podnikatelů, tak i některých vládních činitelů. Přitom zavedením těchto pokladen můžeme na <em xml:lang="en">mystery shopping</em> zapomenout. Alespoň do doby, než vynalézaví podnikatelé přijdou s fintami, jak je oblafnout.
    </p>
    <h id="praxe">
      Mystery shopping v praxi
    </h>
    <desc>
      V horším případě pověřují <em xml:lang="en">mystery shopping</em> firmy prováděním nákupů kohokoliv, kdo se k tomu přihlásí. Jiné firmy si školí své zaměstnance. To ale také ještě není zárukou nějaké odbornosti nebo objektivity.
    </desc>
    <p>
      Školení a doba jeho trvání je také různá podle specifického oboru. Tím pádem jsou různé i ceny. V Americe může jednodenní seminář stát od $145 do $300. Cena dvoudenního semináře pro získání certifikátu <em xml:lang="en">mystery shopper</em> se pohybuje od $300 do $500.
    </p>
    <p>
      Podle mě je tento certifikát jen víceméně bezcenný cár papíru. Tento certifikát totiž nic neříká o znalostech jeho držitele. Přesto se ale v Americe najde spousta lidí, kteří na to naletí. <em xml:lang="en">What a country!</em>
    </p>
    <p>
      Žádná z těchto školících firem nezaručuje návratnost investice do školení. Abych řekl pravdu, tak mi není jasné, na čem tyto firmy vydělávají více. Zda je to na školení naivních <em xml:lang="en">mystery shoppers</em> nebo na honorářích inkasovaných od svých stejně naivních klientů, kteří si <em xml:lang="en">mystery shopping</em> objednají. <em xml:lang="en">What a country!</em>
    </p>
    <p class="example">
      K provedení samotného nákupu v maloobchodě není potřeba moc inteligence ani žádných mimořádných znalostí. Pohostinství je ale úplně jiné zvíře. Techniky, jakými jsou v pohostinství hosté šizeni, jsou velmi sofistikované. Takže jedno nebo dvoudenní školení k jejich odhalení nestačí. To nemluvím o hodnocení služeb, které v pohostinství od hodnoty materiálu mnohdy nelze oddělit.
    </p>
    <p>
      V Americe neexistuje učební obor číšník nebo servírka, v některých zemích se tuto profesi lidé učí několik let. V České a Slovenské republice na to mají někteří výuční list anebo z toho skládají maturitu. Podle mě to ale ještě není zárukou, že by tito lidé byli na slovo vzatými odborníky, nebo že by věděli, jak uspokojit přání všech hostů.
    </p>
    <p>
      No a teď si představte, že absolventy všech těch škol bude hodnotit někdo, kdo projde několikadenním školením pro <em xml:lang="en">mystery shoppers</em>. Tvrzení, že takový vyškolený <em xml:lang="en">mystery shopper</em> může nedostatky rozeznat, a dokonce podávat návrhy na řešení zjištěných závad, je něco, čemu se v Americe říká <a href="chucpa">chucpa</a>.
    </p>
    <h id="audit">
      Audit kvality služeb a servisu
    </h>
    <desc>
      Audit kvality služeb a servisu v pohostinství nesmíme zaměňovat s pojmem <em xml:lang="en">mystery shopping</em>. Audit se liší v zásadě tím, že se neomezuje jen na zjištění závad a nesrovnalostí (což je první krok), ale případně i na jejich nápravu.
    </desc>
    <p>
      Díky kontrolním pokladnám na západě k šizení již téměř nedochází. Host ale může být nespokojen z jiných důvodů. Například když se vám v hotelu nelíbí pokoj, tak vám ho velmi ochotně vymění, a to třeba i několikrát.
    </p>
    <p class="example">
      V americké restauraci, pokud jenom výrazem obličeje vyjádříte, že vám nechutná jídlo, tak vám okamžitě nabídnou jiné. V mnoha případech, pokud máte oprávněnou stížnost na kvalitu jídla, vám za něj nic nepočítají, a navíc někdy dostanete i drink zdarma. <em xml:lang="en">What a country!</em>
    </p>
    <p>
      To je ale v Americe, kde je většina hostů zvyklá chodit do restaurace několikrát týdně, případně i několikrát měsíčně, třeba i s celou rodinou. Hosté jsou zde tudíž sofistikovanější než kdekoliv jinde na světě a vědí, co chtějí, a co jim za jejich peníze patří.
    </p>
    <p>
      Teď si ale vezměte Česko nebo Slovensko. Já vím, že by si člověk neměl dělat do vlastního hnízda, ale nejsem pokrytec. Tak Vám to řeknu tak, jak to vidím. Na omluvu Čechů musím říci, že za to nemohou. Čechoslováci, kdysi respektovaný národ v celé Evropě, který byl při nejmenším na úrovni Německa a Rakouska, se díky socializmu dostal na úroveň národů, které se za národy nepočítají.
    </p>
    <p>
      Při jedné návštěvě ČR jsem při vstupu do stanice metra Hradčanská viděl relativně velký nápis, který nikdo nemohl přehlédnout. Cizinci si o Češích myslí že:
    </p>
    <ul>
      <li>Jsou inteligentní a milý národ.
      </li>
      <li>Jsou národ sto let za opicemi.
      </li>
      <li>Nejsou vůbec národ.
      </li>
    </ul>
    <p>
      Nemusím Vám asi říkat, že to určitě napsal Čech, nicméně je v tom hodně pravdy. Většina cizinců si totiž myslí, že s tím s čím se v Česku dnes setkávají je standard.
    </p>
    <p>
      Od samotných Čechů také často slyším, že Češi jsou pranárod, s čímž však také nemohu souhlasit. Nakonec i já jsem také Čech. Proto jsem to trochu změnil na to, že Češi jsou po-národ. Češi si podle mě totiž stále myslí, že tráva je vždy zelenější na druhé straně plotu. Neustále po něčem touží a stále na něco čekají a tak mají období jako:
    </p>
    <ul>
      <li>po třicetileté válce,
      </li>
      <li>po bílé hoře,
      </li>
      <li>po Rakousko-Uhersku,
      </li>
      <li>po druhé světové válce,
      </li>
      <li>po únoru 1948,
      </li>
      <li>po roce 1968,
      </li>
      <li>po pádu komunismu,
      </li>
      <li>po vstupu do EU.
      </li>
    </ul>
    <p>
      Opravte mě, pokud se mýlím, ale podle mě je <em xml:lang="en">mystery shopping</em> jen oblbování klientů firem, které <em xml:lang="en">mystery shopping</em> nabízí. Nicméně Češi a Slováci jsou v tomto ohledu jak malé děti a naletí na kdejaký špek.
    </p>
    <p>
      Podle mě je to tak, že se vlk nažral a koza zůstala celá. <em xml:lang="en">Mystery shoppers</em> si uspokojí ego, případně si uleví od závisti a restauratér zaplatí firmě patřičný poplatek a všichni jsou šťastní. Nechci ale, abyste mé názory chápali tak, že vás od záměru založit si další <em xml:lang="en">mystery shopping</em> firmu odrazuji. Možná, že přijdete s něčím, co uspokojí jak podnikatele, tak i zákazníky či hosty.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
