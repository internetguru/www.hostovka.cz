<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=355.html" data-image="/files/preview/clanky/krajeni/general.jpg" data-type="article">
  <h ctime="2008-07-22" mtime="2019-06-24" id="krajeni" author="Michael Klíma" short="Krájení">Způsoby krájení potravin</h>
  <!-- generated attribute kw by user_udpatekw.sh on 2020-04-25, do not edit -->
  <desc kw="gastronomie, krájení, Čína">Důležitost krájení potravin si již uvědomoval člověk v pravěku, a to ještě před objevením ohně. Tehdy zjistil, že se mu kusy mamuta lépe jedí nakrájené na <em>steaky</em>.</desc>
  <section>
    <h id="krjen_potravin_na_mal_kousky">Krájení potravin na malé kousky</h>
    <desc>Výhodu krájení potravin na malé kousky objevili před tisíci lety Číňané a následně i Japonci. Ty tím ušetřili spoustu peněz za příbory, protože mohou používat <a href="hulky">jídelní hůlky</a>.</desc>
    <p>Nakonec i já jsem objevil tajemství důležitosti krájení potravin až teprve při studiu čínské a japonské kuchyně. Do té doby jsem se řídil příměry udávaným v kuchařkách, které popisovaly velikost kousků masa. Jednalo se o kousky na guláš, na roštěnky, na řízky apod. To je ale plat prtné někomu, kdo neví, co je to guláš, roštěnky nebo řízek.</p>
    <p>Některé kuchařky udávají rozměry kousků v centimetrech. To by ale kuchaři u sebe museli nosit metr, což by bylo dosti nepraktické.</p>
    <p>Například Francouzi přišli se zlepšovákem a jednotlivé řezy zeleniny označovali specifickými názvy jako například:</p>
    <ul xml:lang="fr">
      <li>chiffonade,</li>
      <li>brunoise,</li>
      <li>jardiniére,</li>
      <li>macédoine,</li>
      <li>mirepoix,</li>
      <li>julienne,</li>
      <li>bâtonnetes,</li>
      <li>printanier,</li>
      <li>paysanne,</li>
      <li>matignon.</li>
    </ul>
    <p>Jako učedník jsem nenáviděl, když jsem se názvy technik musel učit nazpaměť. Ve Francii jsem pak ale viděl, že se bez nich v profesionální kuchyni neobejdete.</p>
    <h id="typy_krjen_v_n">Typy krájení v Číně</h>
    <desc>Správně nakrájená surovina je jednou ze základních předpokladů úspěchu, a to hlavně při přípravě čínských jídel. Způsob krájení surovin nemůže být v čínské kuchyni libovolný, protože velmi úzce souvisí se zvoleným nebo předepsaným způsobem tepelné úpravy. Ta je zpravidla velice krátká.</desc>
    <p>Špatně nakrájené suroviny velmi často způsobí, že pokrm (bez ohledu na další pečlivou úpravu) nemá žádaný vzhled ani chuť. To se projevuje hlavně u masa, a proto se musíme držet stanoveného předpisu.</p>
    <p class="example">Nasekat nějakou potravinu halabala na malé kousky a říkat tomu „čína“, je největší prohřešek proti všem zásadám čínské kuchyně a vaření vůbec.</p>
    <p>Některé způsoby krájení jsou dosti složité, ale v běžné praxi velmi zřídka používané. Nicméně jako studenti Hostovky byste měli být v obraze, takže popíši alespoň ty nejběžnější.</p>
    <p class="important">Nejdůležitější je tvar a velikost kousků. U masa je důležité, zda bylo nakrájeno přes vlákno nebo po vlákně.</p>
    <dl>
      <dt>Plátky <em>pchien</em></dt>
      <dd>Plátky krájíme o tloušťce asi 2 až 3 mm a o velikosti 4 × 7 cm. Aby se během restování nepřelámaly, krájíme je po vlákně. Některé předpisy vyžadují velmi jemné plátky. Tehdy je nejlepší maso před krájením zmrazit. To nám umožní krájet plátky ještě tenčí než 2 mm.</dd>
      <dd>Některé potraviny se krájejí na plátky o stejné tloušťce, ale poloviční velikosti, tj. 2 × 3,5 cm.</dd>
      <dt>Nudličky <em>ťi-s</em></dt>
      <dd>Maso krájíme nejdříve po vlákně na plátky <em>pchien</em>, z nich krájíme (opět po vlákně) nudličky dlouhé asi 7 cm a tlusté 2 mm.</dd>
      <dd>Délka nudliček by neměla přesáhnout 7 cm, protože během úpravy by se některé nudličky přelámaly a pokrm by vypadal nevzhledně.</dd>
      <dt>Kousky <em>kchuaj</em></dt>
      <dd>Maso krájíme po vlákně na plátky o tloušťce asi 1 cm a o velikosti 4 × 7 cm.</dd>
      <dt>Hranolky <em>tchiao</em></dt>
      <dd>Hranolky krájíme o tloušťce asi 1 × 1 cm a o délce asi 7 cm. Postupujeme tak, že surovinu nejdříve krájíme na plátky <em>kchuaj</em>, a z těch potom krájíme hranolky.</dd>
      <dt>Kostičky <em>ťing</em></dt>
      <dd>Surovinu krájíme nejprve na kousky <em>kchuaj</em> tentokrát o tloušťce asi 2,5 cm, potom na hranolky <em>tchiao</em>, též 2,5 cm, a ty ještě na kostičky, které by měly být velké asi 2,5 × 2,5 × 2,5 cm.</dd>
      <dd class="important">Menší kostičky se velice rychle pečou, ztratí svojí šťavnatost a působí nevzhledně.</dd>
      <dt>Ozdobné kousky <em>sien-tiao-kchuaj</em></dt>
      <dd>Jsou to kousky, které získáme, když během krájení surovinu otáčíme.</dd>
      <dd>Tento způsob se používá při ozdobném krájení banánů, řapíkatého celeru, mrkve apod.</dd>
      <dt>Kousky <em>ťüi-chua-kchuaj</em></dt>
      <dd>Kousky krájíme do tvaru orchideje. Tento způsob se velmi často používá při krájení ledvinek.</dd>
      <dd>Ledvinku nejdříve vymáčíme, odblaníme, rozkrojíme po délce a vyřízneme střední tučnou část. Na povrchu každou půlku nařízneme nepříliš hlubokým řezem, a teprve dalším řezem oddělíme.</dd>
      <dd>Vzniknou tak kousky s jemnými zářezy, které se po vhození do rozpáleného omastku rozevřou, takže se podobají květu.</dd>
      <dt>Kousky <em>mu-šu-pchien</em></dt>
      <dd>Kousky krájíme do tvaru hřebenu. Surovinu nakrojíme podélnými a příčnými řezy asi tak, jako kůžičku vepřového bůčku před pečením, jenomže řezy vedeme hustě vedle sebe. Takto připravenou suroviny rozkrájíme na kousky žádané velikosti.</dd>
      <dt>Špalíčky <em>tuan</em></dt>
      <dd>Jsou to špalíčky o velikosti asi 7 × 7 × 16 cm. Krájíme tak hlavně maso, které po úpravě dále krájíme na plátky (buď za tepla, nebo až po vychladnutí).</dd>
      <dt>Kostičky <em>li</em></dt>
      <dd>Tyto drobné kostičky používám většinou k úpravě různých ragú. Maso nakrájíme nejdříve na plátky <em>pchien</em>, potom na nudličky <em>ťi-s</em> a ty ještě rozkrájíme na malé kostičky.</dd>
      <dt>Jemně sekané <em>mo</em></dt>
      <dd>Jak již bylo řečeno, čínská kuchyně nepoužívá mlýnky na maso. Kde je v předpisech maso mleté, tam by ho čínský kuchař nasekal nožem. Maso nejdříve nakrájíme na plátky <em>pchien</em> a potom je nožem velmi jemně nasekáme.</dd>
      <dd class="important">Čínští kuchaři doporučují: „Máte-li dojem, že je maso již dosti jemně nasekané, sekejte ho ještě jednou tak dlouho“.</dd>
      <dd>Pro přípravu mletého masa ale neváhejte použít mlýnek na maso nebo mixér.</dd>
    </dl>
  </section>
</body>