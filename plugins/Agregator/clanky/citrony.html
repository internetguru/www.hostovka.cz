<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=248.html" data-image="/files/preview/clanky/citrony/general.jpg" data-type="article">
  <h ctime="2007-08-29" mtime="2019-03-29" data-top="997" id="citrony" author="Michael Klíma" short="Citróny">
    Citróny
  </h>
  <desc kw="zbožíznalství">
    Citrón, italsky <em>limone</em>, anglicky <em>lemon</em>, německy <em>zitrone</em>, je dnes používaný po celém světě. Jak k přípravě jídel a nápojů, tak i k jejich ozdobě.
  </desc>
  <p class="example">
    Citróny se většinou sklízejí ještě zelené a nedozrálé, hned potom jak dorostou do požadované velikosti. Během jednoho až čtyřech měsíců poté dozrají a zežloutnou. Zralé citróny se rychle kazí, ale pokud jsou uskladněny při teplotě 4.4 °C a při šetrném zacházení vydrží až 12 týdnů.
  </p>
  <p>
    Citróny v Česku nikdy nerostly, a proto byly vždy relativně drahé. Za socialismu se na ně dokonce stála fronta. Dnes jsou k dostání celoročně a nejsou o nic dražší než kterékoliv jiné jižní ovoce. Nemohu tedy pochopit, že s nimi někteří naši kuchaři tak šetří.
  </p>
  <p>
    Ve většině západních zemí je téměř nemyslitelné podávat rybu a některá smažená jídla bez citrónu. V zemích, jako je Mexiko, se citróny nebo limetky podávají ke všemu, dokonce i k pivu.
  </p>
  <ul>
    <li>1 kg citrónů = cca 8 ks = 450 g citrónové šťávy
    </li>
    <li>1 velký citrón = cca 125 g = 54,3 g citrónové šťávy = 1,5 lžičky citrónové kůry
    </li>
    <li>1/8 velkého citrónu = 15,6 g
    </li>
    <li>1 malý citrón = cca 100 g
    </li>
    <li>1/6 malého citrónu = 16,6 g
    </li>
  </ul>
  <section>
    <h id="puvod_a_historie_citronu">
      Původ a historie citrónu
    </h>
    <desc>
      Citrón je citrusové ovoce kultivované v Číně už asi před 2.500 lety. Citrón <em>(Citrus limon)</em> má kyselou chuť a žlutou kůru, která obsahuje aromatický olej.
    </desc>
    <p>
      Citróny, kterým se daří nejlépe v subtropických podmínkách, jsou oválné plody, od malých s tenkou kůrou, až po velké se silnou kůrou. To bychom měli mít na paměti při jejich nákupu.
    </p>
    <p>
      Jsou domněnky, že citrón pochází ze severní Indie. Z Indie se pěstování citrónů rozšířilo do Persie, Palestiny a eventuelně do Řecka a Itálie.
    </p>
    <p>
      Pádem římského císařství citróny z Evropy téměř vymizely. V osmém a v devátém století Mauři znovu obnovili jejich pěstování ve Španělsku a na Sicílii.
    </p>
    <h id="nakup_citronu">
      Nákup citrónů
    </h>
    <desc>
      V případě, že není velikost citrónů jednotná, tak se prodávají na váhu. V Americe se při kalkulaci cen jídel bere v úvahu jak váha, tak i velikost.
    </desc>
    <p>
      Velikosti citrónů jsou v Americe standardizovány podle států. Tato čísla mají svoji důležitost. Velikosti citróny jsou v našem případě (v Kalifornii) <a href="https://books.google.com/books?id=2ZtMAQAAMAAJ&amp;lpg=PA3087&amp;ots=yCc1RK3bQK&amp;dq=usa%20lemon%20sizes%20252%2C%20300%2C%20360%2C%20432%2C%20490%2C%20a%20588&amp;hl=cs&amp;pg=PA3087#v=onepage&amp;q=usa%20lemon%20sizes%20252,%20300,%20360,%20432,%20490,%20a%20588">252, 300, 360, 432, 490, a 588</a>. Čím menší číslo, tím větší citrón.
    </p>
    <p class="example">
      Citróny přicházejí v kartónech. Pokud známe počet citrónů v kartónu a známe cenu za kartón, tak je zbytek počtů už jednoduchý.
    </p>
    <p>
      Citróny se v pohostinství většinou krájí. V kuchyních, ve kterých jsem pracoval, se dílek citrónu dával téměř na každý předkrm a rybí jídlo. Zkrátka a dobře v průměrném dnu bylo potřeba kolem 10 000 dílků citrónu.
    </p>
    <p>
      Pokud bych průměrné citróny číslo 360 nebo 432, krájel na osminky, tak bych potřeboval 1 250 citrónů. Jak jsem se ale už zmínil, tak jsem trochu kujón. Nakoupil jsem tedy o něco větší citróny. Byly sice o něco dražší, ale krájel jsem je na desetinky. Tím pádem jsem potřeboval jen 1 000 citrónů.
    </p>
    <p>
      Já vím, že by mi někteří naši kuchaři jako obyčejně řekli, že jsou pro ně tyto informace bezcenné, protože 10 000 jídel nikdy připravovat nebudou. Věřte mi ale, že tyto techniky fungují i na menším počtu porcí.
    </p>
    <h short="Citrón a ryby" id="citron_a_ryby">
      Podávání citrónu k rybím jídlům
    </h>
    <desc>
      Většina rybích jídel není kompletní, dokud k nim není podáván citrón. To je taky důvod, proč se o tom tolik rozepisuji. V Česku většinou dostanete k rybě jen jeden plátek, kterému se odborně říká terč. Ten však slouží pouze pro ozdobu a ne pro dochucení.
    </desc>
    <p>
      Citróny mohou být malé nebo velké. Ve většině našich kuchyní se tomu nevěnuje velká pozornost, ale v amerických kuchyních je velikost citrónů velice důležitá.
    </p>
    <p class="example">
      V některých restauracích vám dají k rybě půlku citrónu. V těch lepších je půlka citrónu dokonce zabalená do gázy (anglicky <em>cheese cloth</em>). To je kvůli tomu, aby se šťáva dala vymačkat bez peciček.
    </p>
    <p>
      Běžnější je, že vám citrón podají nakrájený na dílky (anglicky <em>wedges</em>) nebo na plátky (anglicky <em>slices</em>). Pokud se citrón krájí na plátky, tak se z průměrně velkého citrónu, po odkrojení obou špiček, nakrájí 10 plátků. Pokud není stanoveno jinak, tak se ze stejného citrónu krájí osminky a výjimečně šestinky.
    </p>
    <h id="lecebne_ucinky_citronu">
      Léčebné účinky citrónu
    </h>
    <desc>
      Citrón je ovoce bohaté na vitamín C. Jistě nám prospěje v pochmurných zimních dnech k povzbuzení imunity proti infekčním onemocněním. Většina z nás používá citróny nejspíše k ochucení čaje. Citróny se však dají využít i jinými způsoby a jejich účinky bývají někdy skoro zázračné.
    </desc>
    <ul>
      <li>Potírání dásní šťávou z citrónu pomáhá zastavit krvácení a zpevnit dásně.
      </li>
      <li>Potírání nehtů kouskem citrónu pomáhá při záděrách, lámání nehtů a bílých skvrnách na nehtech. To většinou svědčí o nedostatku zinku a vápníku v organismu.
      </li>
      <li>Citrónovou šťávou můžete potřít kůži po hmyzím štípnutí nebo včelím bodnutí, při svědění, výskytu akné či některých typů ekzémů.
      </li>
      <li>Vtírání citrónové šťávy do pokožky hlavy pomáhá při infekcích skalpu a padání vlasů.
      </li>
      <li>Citrónová šťáva odstraňuje z organizmu usazené soli.
      </li>
      <li>Při dně a jiných kloubních potížích se doporučuje každodenní pití zředěné šťávy z citrónů a potírání kostních výrůstků.
      </li>
      <li>Citróny obsahují éterické oleje, které pomáhají rozpouštět žlučové kameny, mají antibakteriální účinky a snižují horečku.
      </li>
      <li>Pití citrónové šťávy a její přidávání do rozličných salátů pročisťuje játra i ledviny.
      </li>
      <li>Pravidelné pití naředěné citrónové šťávy zlepšuje trávení, stimuluje produkci žluči, reguluje tělesnou váhu, snižuje vysoký krevní tlak, zlepšuje krevní oběh a působí proti trombóze.
      </li>
    </ul>
    <p class="example">
      Poněkud zvláštní se může zdát skutečnost, že citrónová šťáva v organismu působí zásaditě a neutralizuje nadměrnou produkci kyseliny solné v žaludku. Tím pádem může být i účinný pomocník při pálení žáhy.
    </p>
    <h id="ziskani_stavy_a_kury_z_citronu">
      Získání šťávy a kůry z citrónu
    </h>
    <desc>
      Chuť a vůni pomerančové či citrónové kůry naškrábané zestrem nebo nastrouhané na citrónovém struhadle nemůže žádná komerčně prodávaná strouhaná kůra nikdy nahradit.
    </desc>
    <p>
      Tenký skrojek kůry (anglicky <em>zest</em>), získáme odkrojením speciální škrabkou anglicky zvanou <em>zester</em>, nebo ostrým nožem. Jestliže používáte citrón jak pro kůru i pro šťávu, tak nejdříve oškrábejte kůru a pak teprve vymačkejte šťávu.
    </p>
    <p>
      Jeden průměrný citrón dá jednu lžíci citrónové kůry (anglicky <em>lemon zest</em>) a 2 lžíce citrónové šťávy (anglicky <em>lemon juice</em>). Po vložení citrónu na několik vteřin do mikrovlnky získáte šťávy více. Šťávu vymačkáte snadněji, pokud citrón „převálcujete“ dlaní ruky.
    </p>
    <p class="example">
      Pokud potřebujete jen několik kapek citrónové šťávy, tak stačí kůru citrónu propíchnout párátkem a šťávu vymačkat. K uchování citrónu pak stačí vpíchnout párátko do stejného otvoru, citrón dát do plastikového sáčku a uložit v lednici.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
