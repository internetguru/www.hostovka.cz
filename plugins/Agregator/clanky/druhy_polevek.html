<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=315.html" data-image="/files/preview/clanky/polevky/general.jpg" data-type="article">
  <h data-top="959" ctime="2008-05-01" mtime="2019-10-16" id="druhy_polevek" author="Michael Klíma" short="Druhy polévek">Druhy polévek</h>
  <!-- generated attribute kw by user_updatekw.sh on 2020-07-05, do not edit -->
  <desc kw="jídla a jídelní lístky, polévky, recept, Amerika, Rusko, Čína, Japonsko, Mongolsko, Francie, Bulharsko">Téměř všechny etnické kuchyně mají skupinu jídel, která se dá nazvat jako polévky. Pokusím se zde zmínit alespoň několik nejpopulárnějších z nich předem se a omlouvám, jestli jsem některou opomenul.</desc>
  <p class="important">Ruské <a href="/borsc">polévce borčš</a> je věnován samostatný článek. Mimo jiné se v něm dozvíte, jak uvařit některé jeho varianty. Podobně je samostatně zpracovaný druh <a href="/chowder">polévky chowder</a>, <a href="/studene_polevky">studené polévky</a> a <a href="/podavani_polevek">podávání polévek</a>.</p>
  <section>
    <h id="chilli">Chilli</h>
    <desc>Místo polévky upřednostňují někteří mladí Američané <a href="/chili">chilli</a>. Chilli je ostrá fazolová polévka, která je tak hustá, že pokud jí sníte větší talíř, tak už na nic jiného v břiše nemáte místo.</desc>
    <p class="example">V některých oblastech je chilli tak populární, že nesmí chybět na jídelním lístku školních jídelen ani na lístku luxusních restaurací.</p>
    <h id="mongolsky_kotlik">Mongolský kotlík</h>
    <desc>Tuto polévku jsem podrobně popsal v mé čínské kuchařce a nemyslím si, že byste si ji někdy dělali doma. Pokud se vám ale naskytne příležitost, tak si ji nenechte ujít, protože je to skutečně gastronomický zážitek, na kterém se můžete i podílet.</desc>
    <p>Mongolský kotlík, spíše známý jako polévka chuo-kuo, se vaří a podává ve speciálních kotlících. Kotlíky jsou většinou měděné, na jedné straně ozdobně tepané a uvnitř cínované.</p>
    <p>Středem kotlíku, který má průměr asi 30 cm, probíhá komínek s roštem, na který se dává žhavé dřevěné uhlí. Komínek tvoří zároveň podstavec kotlíku, v němž je otvor pro přívod vzduchu potřebného pro udržení ohně. Vaří-li se obsah kotlíku příliš zprudka, přikryjeme vrchní otvor komínku miskou naplněnou studenou vodou, tah komínku se tím přeruší a obsah kotlíku se po několika okamžicích přestane vařit. Kotlík se zakrývá snímatelnou pokličkou s kulatým otvorem uprostřed, kterým prochází komínek.</p>
    <p>Kotlík naplníme vývarem, zakryjeme pokličkou, a teprve pak naplníme spodní část komínku žhavým dřevěným uhlím a postavíme doprostřed kulatého stolu. Kolem kotlíku rozložíme mísy se všemi druhy masa a před každého stolovníka položíme misky s pikantními omáčkami.</p>
    <p>V těsné blízkosti stolu si připravíme terinu s vývarem potřebným k dolévání do kotlíku během stolování. Dále připravíme mísy se zeleninou nakrájenou na tenké plátky, která se do kotlíku nakonec přidá jako vložka.</p>
    <p class="example">Při klasickém způsobu čínského stolování má každý stolovník před sebou misku s rýží, na kterou si pokládá kousky jednotlivých podávaných jídel. Šťáva z těchto pokrmů rýží protéká a na dně misky tvoří velmi cenný zbytek. Ten si tam stolovník ponechá až do doby podávání chuo-kuo.</p>
    <p>Při stolování kolem kotlíku je každý stolovník sám sobě kuchařem. <a href="/hulky">Hůlkami</a> si vybírá kousky masa nebo ryby a ponoří je na několik okamžiků do vroucího vývaru v kotlíku. Vařený kousek masa namočí do některé z pikantních omáček a pak si ho hůlkami dopraví do úst. To má tu výhodu, že každý si může určit stupeň dohotovení jednotlivých kousků masa dobou, po jakou maso ponechá ve vývaru.</p>
    <p class="example">Někdy se stane, že některému stolovníkovi jeho pečlivě vybrané sousto spadne do vývaru. To není nikterak na závadu, ba naopak, čím více kousků masa nebo ryb v kotlíku zůstane až do konce, tím lepší je polévka.</p>
    <p>Nakonec, když jsou hosté již nasycení, se všechna zbylá masa na mísách vhodí do kotlíku, přidá se připravená zelenina, a vše se nechá několik minut vařit. Vyvrcholením celé hostiny je pak odměna v podobě vynikající polévky, jejíž chuť se však nedá popsat.</p>
    <p>Každá tato polévka chutná jinak. Jednak podle použitých surovin, ale hlavně podle chutě <em>zbytku</em> na dně rýžové misky, který si každý stolovník ostražitě hlídá. Na něj si totiž každý nalévá polévku a případně vše ještě okoření zbylými stolními omáčkami a výsledek pojídá porcelánovou lžičkou.</p>
    <p>U tohoto jídla je nutno opět připomenout, že použití klasického čínského nádobí není podmínkou. Speciální čínský hrnec zvaný mongolský kotlík je dosti nákladnou záležitostí. Nicméně starý železňák po babičce a elektrický vařič nám udělají stejnou službu.</p>
    <h xml:lang="en" id="cioppino">Cioppino</h>
    <desc><em xml:lang="en">Cioppino</em> je krajová specialita. Znáte to, když se o něčem říká, že to není ani ryba ani rak? To stejné se dá říci i o této specialitě. V polévce je totiž nejenom ryba, ale i rak, krab, mušle a krevetky – prostě jakékoliv ryby a mořské potvory, které máte zrovna po ruce.</desc>
    <p>Cioppino se podává v dobrém silném vývaru a patří k němu láhev dobrého vína. Cioppino vzniklo v San Franciscu v italské rybářské čtvrti. Tím, že se připravuje z několika čerstvých druhů ryb a mořských plodů, do jisté míry připomíná francouzskou <a href="/bujabeza">bujabézu</a>.</p>
    <p>Originální recept počítá s živým krabem, ale to neznamená, že když nemáme živého kraba, tak že prostě zavřete hospodu a půjdete domů. Zmrazený krab nebo krabí maso nám (všude jinde než v San Francisku) udělá stejnou službu. Také s mušlemi si nemusíme moc lámat hlavu. Použijeme prostě takové mušle, jaké máme, hlavně když jich bude dost.</p>
    <ol>
      <li>Živého kraba očistíme a rozlouskneme klepeta.</li>
      <li>Do velkého kastrolu dáme velké mušle a zalijeme vínem a šálkem vývaru.</li>
      <li>Přivedeme do varu, přiklopíme a dusíme asi 5 minut nebo do té doby, než se mušle otevřou.</li>
      <li>Přidáme rajčata, česnek, petrželku, koření a zbylý vývar.</li>
      <li>Zakryjeme a přivedeme do varu.</li>
      <li>Přidáme zbylé mušle a kraba.</li>
      <li>Dusíme asi 3 až 4 minuty nebo tak dlouho, až se všechny mušle otevřou.</li>
      <li>Nakonec přidáme rybí filé nakrájené na větší kusy a ještě 2 až 3 minuty povaříme.</li>
      <li>Podáváme velmi horké v polévkových talířích. Vedle nabídneme čerstvý chléb a pesto.</li>
    </ol>
    <h id="ramen">Ramen</h>
    <desc>Polévka ramen je sice původem čínská, ale v podvědomí většiny lidí je považována za japonskou. Ramen může být obecně definováno jídlo sestávající ze dvou hlavních ingrediencí, a to nudlí a polévky.</desc>
    <p>Většina ramen nudlí se dělá z obilné mouky, soli, vody a kansui, což je druh minerální vody. Ramen nudle (podobně i jako italské nudle) jsou dostupné v různých tvarech a délkách. Mohou být tenké, silné, rovné nebo všelijak kroucené či tvarované.</p>
    <h xml:lang="en" id="soupwich">Soupwich</h>
    <desc><em xml:lang="en">Soupwich</em> je jedno z mála typicky amerických jídel. Je to kombinace sendviče a polévky, ve většině případů podává jako hlavní jídlo, a to zejména v poledne.</desc>
    <p>Mnoho lidí si v poledne objedná buď jen polévku anebo sendvič. Jednou ale přišel někdo s nápadem nabízet kombinací polévky a vybraných sendvičů za zvýhodněnou cenu. To se velmi rychle ujalo, takže tuto kombinaci nabízí většina restaurací ve městech v místech kancelářských budov.</p>
    <h id="dalsi" var="inputvar-pribuzne_h">n/a</h>
    <desc>n/a</desc>
    <p var="inputvar-relation@var">Příbuzné články nejsou k dispozici</p>
  </section>
</body>