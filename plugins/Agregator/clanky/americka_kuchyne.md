
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=110.html" data-image="files/preview/clanky/americka_kuchyne/general.jpg" data-type="article"}

{data-top="938" ctime="2005-11-16" mtime="2020-04-30" id="americka_kuchyne" author="Michael Klíma" short="Americká kuchyně"}

# Stravovací zvyklosti Američanů

<!-- generated attribute kw by user_updatekw.sh on 2020-07-05, do not edit -->

{kw="gastronomie"}

Americká kuchyně je zjednodušeně řečeno kukuřice, krocani a jablečný koláč. Jestli ale chcete vědět, co Američané jedí dnes, tak si k seznamu steaků s pečenými bramborami připište seznam jídel všech etnických kuchyní světa.

Jsem Čechoslovák jak poleno, který cestuje po světě a pohybuje se mezi lidmi všech možných národností a společenských tříd. Posledních 40 let žiji na západě, většinou v Americe. Neznamená to ale, že mohu podat návod, jak s Američany zacházet, protože právě u Američanů na to není šablona. Nechci se zde ale zmiňovat o pravých Američanech, tj. o severoamerických Indiánech. Těch k nám do Česka pravděpodobně moc nezavítá.

{id="stravovaci_zvyklosti"}

## Typické stravovací zvyklosti

První druhá nebo i třetí generace amerických přistěhovalců mají v sobě něco ze svých předků. Je zajímavé, že se to nejvíce projevuje ve stravovacích zvyklostech.

{class="important"}

Někteří přistěhovalci si ani po celoživotním pobytu v Americe na americkou stravu ještě nezvykli a jedí to, na co byli zvyklí doma. Tedy co se jídla týká, tak ani mnohé z Američanů typickou americkou stravou moc neuctíte, protože ani oni na ni možná nejsou zvyklí. Na co jsou ale všichni Američané zvyklí je vysoká úroveň služeb, a takové služby očekávají i v zahraničí.

Dá se říci, že se Američané ke svému tělu chovají jako k autu. Když má Američan Jaguára, Cadillac, Mercedes, BMW, nebo jiné drahé auto, tak u pumpy ukáže palcem tam, kde má benzinovou nádrž a řekne: _“Fill it up with premium” {xml:lang="en"}_. To znamená, že mu ho mají naplnit tím nejlepším benzínem který mají. _What a country! {xml:lang="en"}_

Většina Američanů, včetně milionářů, vyrostla na jídlech jako je hamburger, [sendvič][1] s burákovým máslem, párek v rohlíku, rybí prsty a případně smažená kuřata. Nedá se říci, že by byli vybíraví. Jsou ale jídla, která nejedí, a je to píše proto, že se s nimi ještě nikdy nesetkali.

{class="example"}

Bill Gates, nejbohatší člověk na světě, o kterém se ale nedá říci, že by byl [snob][2], si například nejlépe pochutná na hamburgeru od _Wendy's {xml:lang="en"}_.

Naštěstí mimo hamburgerů je v Americe tolik jídel, že když se to tak vezme, tak je ani za celý život nemůžete všechny ochutnat. Amerika je země imigrantů z celého světa. Každá etnická skupina s sebou přinesla recepty na jídla, na která byli doma zvyklí. Byla to tedy jen otázka nalézt k jejich přípravě ty správné suroviny.

Tím pádem jsou dnešní americké etnické kuchyně směsice těch nejlepších jídel z celého světa, u kterých se ale bohužel někdy již ani nedá zjistit, kdy a odkud byla do Ameriky přinesena. Průměrný Američan si tím ale hlavu moc neláme a prostě jí to, co mu chutná, protože si má z čeho vybrat.

{id="oblibene_polevky"}

## Oblíbené polévky

Američané mají rádi polévky, a to většinou husté. Velice oblíbené jsou [chowdery][3]. Dobrou bramboračku se sušenými hříbky, nebo jakoukoliv krémovou zeleninovou polévku Američan také neodmítne.

{class="example"}

Američana také uctíte dobrou gulášovou polévkou nebo dokonce i dršťkovou, ale nesmíte ji nazvat _tripe soup {xml:lang="en"}_, což by byl přesný překlad, ale [Philadelphia pepperpot][4], protože výraz dršťky _(tripe) {xml:lang="en"}_ by ho mohl odradit.

Vývary nebo řídké polévky se v popularitě řadí až na druhé místo. Výjimkou je velmi oblíbená slepičí polévka s nudlemi nebo francouzská cibulačka.

Místo polévky mají někteří mladí Američané rádi [chili][5]. To je velmi populární mexická fazolová polévka, která je tak hustá, že pokud jí sníte větší talíř, tak už na nic jiného nemáte místo. V některých oblastech je chili tak populární, že nesmí chybět na žádném jídelním lístku.

{id="predkrmy"}

## Předkrmy

Polévky a saláty se na restauračních lístcích ve většině případů řadí mezi předkrmy. Předkrmy v tom pravém slova smyslu ale nejsou součástí běžného jídla v rodinách.

Oblíbenější než předkrmy jsou [sendviče][1], kterých je v americké kuchyni celá řada, a které se podávají při každé příležitosti.

Větší jídlo, ať již v poledne nebo večer, začíná také salátem přelitým [dresinkem][6], kterých je v Americe nepředstavitelné množství. Po salátu se pak případně podává polévka.

Při společném stravování, jak v rodině, tak i v restauracích, salátu někdy předchází [crudités][7] či chuťovky (anglicky _tidbits {xml:lang="en"}_).

Crudités je výraz převzatý z francouzštiny, kterým se označují malé kousky čerstvé zeleniny, ve většině případů nakrájené na hranolky. Podávají se k nim různé husté omáčky, zvané dips, ve kterých se zelenina namáčí.

Chuťovky mohou být jak studené, tak i teplé. Jako teplé chuťovky se podávají pikantní masové kuličky, koktejlové párky, grilovaná kuřecí játra, grilovaná nebo smažená kuřecí křidélka, smažené krevetky, hřebenatky apod. Studené jsou krevetky nebo krabí klepítka s koktejlovou omáčkou, ale většinou bramborové nebo kukuřičné hranolky, mandle, oříšky, zelené a černé olivy, ale i na malé kousky nakrájené ovoce.

{id="hlavni_chod"}

## Hlavní chod

Hlavní chod, pokud to není wrap nebo již zmíněný sendvič, může být cokoliv. Nicméně i Američané mají rozdílné chutě a preference. Odmyslíme-li si náklonnost každého Američana k jídlům, na kterých byl vychován, tak se dá říci, že Američan, který si nehlídá svoji dietu (kterých je naštěstí menšina), dává přednost masitým jídlům, zejména když jí v restauraci.

Na prvním místě je [prime rib][8] nebo jakýkoliv steak s [pečenou bramborou][9]. Na druhém místě bude jakákoliv pečeně, a to nejenom hovězí, ale i vepřová, telecí nebo skopová, případně i pečená šunka.

Neméně oblíbená jsou ale i ostatní masitá jídla, jako je hovězí pečeně se šťávou nebo omáčkou (anglicky _potroast {xml:lang="en"}_) a v neposlední řadě jakékoliv [dušeniny][10] podobné našemu guláši (anglicky _stew {xml:lang="en"}_).

Dále je oblíbená drůbež. Z té je na prvním místě kuře a na druhém krocan. Kachna je sice populární v mnoha restauracích, ale v typické americké domácnosti se s ní nesetkáte. Je to hlavně proto, že její příprava je nejenom zdlouhavá, ale pro Američana i příliš pracná. Nicméně v každé lepší restauraci dostanete půlku vykostěné mále kachny na porci.

Mořské ryby a plody moře, jsou běžnou součástí stravy Američanů, ať již v jakékoliv úpravě. Rybí restaurace jsou velice populární a běžné druhy ryb jako je losos, tuňák, žralok, mečoun, treska apod. se objevují i na lístcích ostatních restaurací. Obzvláště oblíbené jsou pak chobotničky, ústřice, mušle, krevetky, krabi, humři a hřebenatky.

Jak vidíte, Američan si má z čeho vybrat, nemluvě o nekonečném množství mezinárodně známých a populárních zeleninových jídel, těstovin, moučníků a dalších.

{id="dalsi" var="inputvar-pribuzne_h"}

## n/a

n/a

{var="inputvar-relation@var"}

Příbuzné články nejsou k dispozici

{var="doclist-stitek"}

  * n/a

{var="inputvar-taglist" class="taglist"}

n/a

 [1]: sendvice
 [2]: gastronomove#snob
 [3]: chowder
 [4]: zahranicni_kuchyne#philadelphia_pepperpot-pripadova_studie
 [5]: chili
 [6]: zalivka_dresink#dresinky
 [7]: jednohubky
 [8]: prime_rib
 [9]: americke_brambory
 [10]: duseni

