<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=324.html" data-image="/files/preview/clanky/jidelni_hulky/general.jpg" data-type="article" lang="cs">
  <h ctime="2008-05-17" mtime="2019-08-12" data-top="915" id="hulky" author="Michael Klíma" short="Hůlky">
    Jídelní hůlky
  </h>
  <desc kw="gastronomie, jídelní hůlky, Čína">
    Jídelní hůlky jsou hlavním jídelním náčiním v mnoha asijských kulturách, ale jejich popularita se rozšířila po celém světě. Jídelní hůlky, jak název napovídá, jsou určeny k jídlu. Nicméně ženy je používají jako dekorativní sponky do vlasů, což je možná proto, aby je měly stále při ruce.
  </desc>
  <p class="important">
    Jídelní hůlky se používají v Číně, Japonsku, Koreji, ve Vietnamu a na Taiwanu. Všude vám v restauracích velice ochotně podají normální jídelní příbory. Pokud si ale chcete jídlo opravdu vychutnat, tak se naučte hůlky používat.
  </p>
  <section>
    <h id="historie_jdelnch_hlek">
      Historie jídelních hůlek
    </h>
    <desc>
      Používání jídelních hůlek bylo vyvinuto asi před 5 000 lety v Číně. Bylo to nejspíše v době, kdy se jídlo vařilo ve velkých hrncích nebo kotlích. Nedočkavci si ulomili větvičku, kterou si jídlo z kotle vybírali. Později přišli na to, že dvěma větvičkami to jde pohodlněji, a tak vznikly jídelní hůlky.
    </desc>
    <p>
      Kolem 400 let před naším letopočtem s přibývající populací, zmenšováním životního prostoru a s nedostatkem paliva lidi začali krájet potraviny na malé kousky. Tím se uvařily rychleji a ušetřila se energie.
    </p>
    <p>
      V čínské kultuře stolování hrají jídelní hůlky velice důležitou roli. Čínsky se nazývají <em xml:lang="zh" lang="zh">Kuaizi</em> a ve staročínštině <em xml:lang="zh" lang="zh">Zhu</em>. Číňané používají hůlky jako nejdůležitější jídelní příbor již po více než 3 000 let.
    </p>
    <h id="tvar_a_materil_jdelnch_hlek">
      Tvar a materiál jídelních hůlek
    </h>
    <desc>
      Horní konec hůlek je zásadně větší, hranatý (čtverhranný), zatímco spodní konec je tenčí a buď kulatý (čínské hůlky) nebo špičatý (japonské hůlky). Čínské hůlky jsou zpravidla delší než japonské.
    </desc>
    <p>
      Hůlky se vyráběly z různých materiálů. Nejčastěji z bambusu, který byl jednak nejlevnější, snadno se dá štípat, odolává vysokým teplotám a nemá znatelnou vůni nebo chuť. Dále se běžně používalo cedrové, sandálové, týkové nebo borovicové dřevo a kosti.
    </p>
    <p>
      Bohatí lidé měli často hůlky z drahých materiálů jako je stříbro, slonovina, nefrit nebo zlato. V dynastických dobách se věřilo, že stříbrné hůlky zčernají při styku s otráveným jídlem. Dnes se ale ví, že stříbro nereaguje na arsen nebo cyankáli, a že stříbro může změnit barvu při styku se zkaženými vejci, cibulí nebo česnekem.
    </p>
    <h id="japonsk_zsady_pi_jdle_hlkami">
      Japonské zásady při jídle hůlkami
    </h>
    <desc>
      Japonci vyráběli hůlky většinou ze dřeva. Japonci byli také první, kdo v roce 1878 vynalezli hůlky na jedno použití.
    </desc>
    <ul>
      <li>Držte hůlky spíše na konci, než uprostřed nebo v dolní třetině.
      </li>
      <li>Když hůlky nepoužíváte, položte je před sebe špičkami směřujícími doleva.
      </li>
      <li>Hůlkami nepíchejte do jídla, obzvláště ne do rýže. Jenom při pohřbech se hůlky zapíchávají do rýže a dávají na oltář.
      </li>
      <li>Nepodávejte hůlkami jídlo na hůlky někoho jiného. Jenom při pohřbech se takto kosti spáleného těla podávají od jednoho pozůstalého k druhému.
      </li>
      <li>Nenabodávejte jídlo na hůlky.
      </li>
      <li>Neukazujte hůlkami na něco nebo na někoho.
      </li>
      <li>Nepohybujte příliš hůlkami kolem sebe a ani si s nimi nehrajte.
      </li>
      <li>Nepohybujte pomocí hůlek miskami nebo talíři.
      </li>
      <li>K rozdělení větších kousků masa musíte použít většího tlaku na hůlky, což ale vyžaduje určitou praxi.
      </li>
      <li>Pokud jste hůlky měli již v ústech, tak k podání jídel ze společné mísy použijte druhý konec hůlek.
      </li>
    </ul>
    <p>
      Pokud hůlky nepoužíváme, pokládáme je před sebe na jakési podložky (anglicky <em xml:lang="en" lang="en">chopsticks rest</em>), na kterých hůlky leží – tak aby se nepotřísnil ubrus. Kobylky pro odkládání použitých hůlek se vyrábí v několika variantách. Většinou jsou z levných materiálů, protože si je hosté rádi berou jako suvenýr. V domácnostech mohou být ale i stříbrné.
    </p>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>