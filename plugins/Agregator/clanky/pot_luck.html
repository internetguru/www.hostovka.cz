<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=368.html" data-image="/files/preview/clanky/pot_luck/general.jpg" data-type="article">
  <h ctime="2008-08-12" mtime="2008-08-12" id="pot_luck" author="Michael Klíma" short="Pot Luck" authorid="hostovka/michael_klima">
    Pot Luck
  </h>
  <desc kw="gastronomie">
    Již jsem se někde zmínil, že jsem se na Ameriku asi dvacet let připravoval. Četl jsem o americké gastronomii vše, co mi do ruky přišlo, ale hlavně jsem studoval americký gastronomický slovník a americkou gastronomickou hantýrku.
  </desc>
  <p>
    Musím se ale přiznat, že když jsem potom v 68 roce do Ameriky přišel a myslel si, že význam všech těch gastronomických výrazů znám, se ukázalo, že jsem byl velice naivní.
  </p>
  <p>
    V americké gastronomii, jako nakonec i v každé jiné, jsou výrazy, které jednak v žádných slovnících nenajdete, a i když je najdete, tak není zaručeno, že jejich výklad je správný.
  </p>
  <p>
    Navíc konkrétně americký gastronomický slovník se hemží výrazy převzatými z ostatních populárních gastronomických slovníků.
  </p>
  <p>
    Takových výrazů, jejichž význam jsem neznal, jsem časem našel několik a jedním z nich byl „pot luck“ nebo také „potluck“. To že „pot“ je hrnec a že "luck" je štěstí jsem věděl již z prvních hodin angličtiny, ale k pochopení těchto výrazů to nestačilo.
  </p>
  <p>
    Původ slova "potluck" může být někdy koncem 16 století, kdy mezi původními osadníky Ameriky se považovalo za štěstí (luck), když některý z neočekávaných hostů přinesl hrnec „pot“ něčeho, co obohatilo stůl hostitelky.
  </p>
  <p>
    V 19 století se výraz "potluck" stal výrazem označujícím období jídla (supper), ku kterému každý host přinesl nějaké jídlo které sám připravil. Dnes ale tím štěstím je, když všichni hosté nepřinesou jedno a to samé, leda, že to je podmínkou jako když se u nás dělá soutěž o nejlepší knedlík nebo svíčkovou.
  </p>
  <p>
    To se ale časem také vyřešilo tím, že se hosté domluvili s hostitelkou o tom co kdo plánuje přinést a co přinesou ostatní hosté, takže těch stejných nebo podobných jídel se moc nesešlo.
  </p>
  <p>
    Potluck, i když se o tom oficiálně nemluví, je jakási soutěž ve kvalitě a atraktivním vzhledu každého jídla, podle mě další štěstím je, když se takové jídlo vůbec dá jíst.
  </p>
  <p>
    Nemusím vám asi říkat, že každá kuchařka považuje ten svůj výtvor za "master piece", ale někdy nesmíte být moc kritičtí a hlavně se nesmíte moc zabývat myšlenkou kdy, kde a v jakých hygienických podmínkách takové jídlo bylo připraveno.
  </p>
  <p>
    Štěstí dnes také je, že některý ten host to co přinese koupí v nějaké renomované restauraci, takže moc neriskujete a někdy si dokonce i pochutnáte.
  </p>
  <p>
    Vzpomněl jsem si na potluck v této předvánoční době, kdy české hospodyňky také soutěží a to v přípravě obligátního bramborového salátu a hlavně v pečení vánočního pečiva.
  </p>
  <p>
    Využívám také této příležitosti k tomu, abych všem studentům hostovky popřál příjemné prožití svátků Vánočních, zdraví a hlavně hodně štěstí v novém roce. Na Titaniku totiž všichni byli zdraví, ale někteří neměli štěstí.
  </p>
  <section>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
