<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=242.html" data-image="/files/preview/clanky/klubove_talire/general.jpg" data-type="article">
  <h id="klubove_talire" ctime="2007-07-05" author="Michael Klíma" mtime="2019-02-19" short="Klubové talíře">Používání klubových talířů</h>
  <!-- generated attribute kw by user_udpatekw.sh on 2019-06-30, do not edit -->
  <desc kw="restaurace a servis">Klubové talíře jsou velké, kulaté ozdobné porcelánové, kovové, stříbrné, nebo dokonce i dřevěné talíře o průměru 30 až 33 cm. Dávají se na každé místo u stolu místo prostírání. Klubové talíře pocházejí z anglického <em>base plates</em> nebo <em>service plates</em> a ve světě jsou známy jako <em>Platzteller</em> (německy) anebo také <em>Assiette de présentation</em> (francouzsky).</desc>
  <p>Na klubové talíře se někdy dávají ještě malé ozdobné látkové nebo papírové podložky zvané <em>doilies</em>. Bohužel některé naše restaurace poslání klubového talíře správně nepochopily.</p>
  <section>
    <h id="klubove_talire_v_ceske_republice">Klubové talíře v České republice</h>
    <desc>V letech 1990 až 1995 jsem se velmi často stavěl na motorestu Devět křížů. Měli tam klubové talíře pro rychlou obsluhu několik let, aniž by je umyli, nebo aniž by vyměnili dečku. Často jsem se bavil tím, že jsem se podle drobků pod dečkou snažil odhadnou, co za tu uplynulou dobu na tom talíři podávali.</desc>
    <p>Na klubové talíře se musíte dívat jak z pohledu logiky, tak i z pohledu logistiky, což se sice sobě podobá jako hodinky a holínky, ale jsou v tom podstatné rozdíly. Logiku klubové talíře nemají žádnou a museli byste mě přesvědčit o tom, že se mýlím. Zaprvé i ty obyčejné stojí velké peníze a z vlastní zkušenosti vám mohu říci, že jsou jenom pro zlost.</p>
    <dl class="figure">
      <dt>
        <img src="http://2017.hostovka.cz/soubor/05-07-07-2.JPG" alt="jednoduchý base plate"/>
      </dt>
      <dd>jednoduchý base plate</dd>
    </dl>
    <h id="typy_materialu">Typy materiálu</h>
    <desc>Stříbrné talíře, které byly kdysi velice oblíbené, mohou v Americe stát kolem 300 až 400 dolarů za kus. Pokud jsou nějak zdobené nebo dokonce s monogramem, tak jsou ještě dražší. Umíte si představit, kolik stojí vybavit například restauraci o takových 150 místech nějakými třeba obyčejnými porcelánovými klubovými talíři? Podle zásad logistiky byste jich museli mít nejméně o 30 % více – tedy kolem 200.</desc>
    <p>Vybavení restaurace o něco elegantnějšími zdobeným porcelánovými klubovými talíři je nezanedbatelná položka, ke které musíte připočíst ztráty opotřebením a rozbitím.</p>
    <dl class="figure">
      <dt>
        <img src="http://2017.hostovka.cz/soubor/05-07-07-3.JPG" alt="simple china base plate"/>
      </dt>
      <dd>simple china base plate</dd>
    </dl>
    <p>Porcelánové zdobené velké talíře (anglicky <em>over sized plates</em>) udělají stejnou službu, ale také nejsou nic levného a ztráty rozbitím jsou nezanedbatelné.</p>
    <dl class="figure">
      <dt>
        <img src="http://2017.hostovka.cz/soubor/05-07-07-5.JPG" alt="elegant decorated china base plates"/>
      </dt>
      <dd>elegant decorated china base plates</dd>
    </dl>
    <p class="example">Na Slovensku jsem se v jednom hotelu setkal i s dřevěnými klubovými talíři, které jsou nejenom nepraktické, ale i nadmíru nehygienické. Panu majiteli se však zřejmě líbí.</p>
    <dl class="figure">
      <dt>
        <img src="http://2017.hostovka.cz/soubor/05-07-07-6.JPG" alt="dřevěné (ošklivé)klubové talíře"/>
      </dt>
      <dd>dřevěné (ošklivé) klubové talíře</dd>
    </dl>
    <h id="logistika_pouzivani_taliru">Logistika používání talířů</h>
    <desc>Jelikož vidím, že se používání klubových talířů ještě vyučuje, tak bych se rád zmínil o logistice jejich používání. Zapomeňme na chvíli na jejich cenu a na to, že si je téměř nikde nemůžete vypůjčit (což samo o době naznačuje, že jejich používání není běžné). Zamysleme se nad tím, jak jejich používání ovlivní servis a celkový provoz.</desc>
    <p>Zapomeňme také na to, jestli se mají sklízet po prvním chodu, tak jak to má být, anebo jestli je necháte na stole až do moučníku, protože se vám to líbí.</p>
    <p>Zamysleme se ale nad tím, kolik mimo jejich ceny, půjčovného nebo ztrát opotřebováním, rozbitím nebo rozkradením (mimo Česka a Slovenska, kde se nekrade) stojí manipulace s nimi. Klubové talíře (nebo prkénka) by se totiž měly po každém použití umýt, a mimo doby provozu někde uskladnit. Také by se měly na stůl dávat až před servisem, a ne je nechávat na stolech po několik dní nebo týdnů, což je mnohde běžná praxe. Z pohledu logistiky je s nimi prostě velké množství manipulace.</p>
    <p>Závěrem s ohledem na některé mé kritiky musím zdůraznit, že vše, co jsem o klubových talířích napsal, jsou moje osobní poznatky a mé osobní názory.</p>
  </section>
</body>