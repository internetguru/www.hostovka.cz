<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=413.html" data-image="/files/preview/clanky/balsamicky_ocet/general.jpg" data-type="article">
  <h ctime="2009-04-20" mtime="2020-04-30" id="balzamikovy_ocet" short="Balzamikový ocet" author="Michael Klíma">
    Výroba a použití balzamikového octa
  </h>
  <desc kw="co-kdy-kde">
    Balzamikový ocet se dnes díky kreativitě kuchařů a díky tomu, že jeden kopíruje od druhého, stal nezbytným nejenom v Itálii nebo v italských restauracích, ale i v jiných dražších restauracích po celém světě. Italové používají balzamikový ocet již po celá staletí. Balzamikový ocet se dělí na červený a bílý.
  </desc>
  <p class="example">
    Bílý balzamikový ocet se tak moc nepoužívá, a to ani v Itálii, kde tyto octy vzniky. Je to asi proto, že bílé balzamikové octy nemohou zrát tak dlouho, jako červené a mají také poněkud jinou nasládlou chuť.
  </p>
  <p>
    Silná, slabě nasládlá chuť balzamikového octa se přímo nabízí k přípravě <a href="zalivka_dresink#dresinky">octových dresinků</a>. Obzvláště se hodí pro ovocné saláty s čerstvým ovocem, jako jsou například maliny, jahody a broskve. Výraznost jeho chuti přesahuje chuť jeho chudšího bratrance vinného octa.
  </p>
  <p>
    Dříve než se ale pustíte do přípravy tisíců dresinků s balzamikovým octem, tak byste se o něm měli něco dozvědět.
  </p>
  <section>
    <h id="vyroba">
      Výroba balzamikového octa
    </h>
    <desc>
      V prvé řadě, balzamikový ocet svou cenou vysoce překračuje nejdražší vína nebo koňaky. Jak ale mohl prach obyčejný ocet takových cen dosáhnout? Asi tak před 900 lety byl tento ocet vyráběn vinaři v italském regionu Modena jako tonik. Byl dáván jako pozornost důležitým osobnostem.
    </desc>
    <p class="example">
      Přestože je balzamikový ocet považován za vinný ocet, tak vinným octem vlastně není. Není vyráběn z vína, ale je lisován z hroznů, kterým nebyla dána možnost vykvasit se na víno.
    </p>
    <p>
      Sladké šťávy vylisované z Trebbiano hroznů se svaří na tmavý sirup, který potom zraje za velmi přísných podmínek. Sirup zraje ve velkých dubových sudech po přidání mateřského octa. Během let se velikost sudů zmenšovala, stejně tak, jako se měnilo jejich dřevo. Dnes balzamikový ocet zraje v malých sudech z kaštanového, třešňového, jasanového, morušového a jalovcového dřeva, a to až do doby prodeje.
    </p>
    <p>
      Všechna tato dřeva dávají octu charakter a vůni, čímž vznikají charakteristické balzamikové octy. Během zrání se ocet také vypařuje, čímž houstne a získává koncentrovanou chuť.
    </p>
    <p>
      Některé octy v Modeně zrají přes 100 let, čímž se vysvětluje jejich vysoká cena. Tato cena je relativní podobně jako cena šafránu. Kapka balzamikového octa totiž dokáže udělat v jídle divy.
    </p>
    <p>
      Ocet, který je oficiálně označen jako <em xml:lang="fr">aceto balsamico tradizionale</em>, musí zrát nejméně 12 let. Čím déle ocet zraje, tím více stoupá jeho kvalita a cena. Některé balzamikové octy, podle jejich stáří, mohou stát stovky dolarů za pouhý šálek! Tento ocet je tak drahý, že ho jen barbaři používají k vaření, kdy se působením tepla jeho chuť a vůně značně ničí. Musí být používán v syrovém stavu, tak jako například jemná vyzrálá whisky.
    </p>
    <p>
      Každý rok jde do prodeje téměř 12.000 litrů balzamikového octa. Ocet starý 25 let může stát až $1.690 za litr. Naštěstí jsou na trhu pro domácí potřeby importované balzamikové octy, které zrály méně než 12 let s přijatelnou cenou. S dobou zrání těchto octů se snižuje i jejich cena. Také je nutné se zmínit o tom, že někteří výrobci k docílení požadované hustoty a barvy používají karamelizovaný cukr.
    </p>
    <p>
      Ať už ale používáme balzamikový ocet drahý nebo levný, tak platí jedna zásada, a sice čím méně, tím lépe. Mnozí kuchaři jídlo nadměrným množstvím tohoto octa doslova zničí. Tak jako u všeho, musíte v používání balzamikového octa získat potřebnou praxi.
    </p>
    <h id="pouzivani">
      Používání a skladování balzamikového octa
    </h>
    <desc>
      Balzamikový ocet může být v originálním sudu nebo láhvi skladován donekonečna. Okysličování v otevřené láhvi není problémem a nikterak neovlivní jeho kvalitu.
    </desc>
    <p>
      Nicméně je dobře ho skladovat v chladném a tmavém místě, daleko od zdroje tepla. Po čase si povšimnete usazeniny na dně láhve, která ale kvalitu octa nijak neovlivňuje.
    </p>
    <ul>
      <li>Při použití balzamikového octa bychom neměli používat hliníkové nádoby.
      </li>
      <li>Pro marinování používáme balzamikový ocet jen zřídka, a to jen po velmi krátkou dobu.
      </li>
      <li>Pokud jste alergičtí na sulfáty, tak si ověřte nálepku. Ne všechny balzamikové octy je obsahují, ale některé levnější druhy ano.
      </li>
      <li>Teplota zvyšuje sladkost balzamikových octů a vyvařuje jejich kyselost. Jestli tedy dáváte přednost jemné chuti, tak ho ohřejte. Naopak jestli ne, tak ho nevařte a přidávejte ho do jídla až těsně před dohotovením.
      </li>
      <li>Lžička nebo dvě balzamikového octa dokáže probudit chuť slabé polévky, omáčky nebo <a href="duseni">dušeniny</a>.
      </li>
      <li>Balzamikový ocet s cukrem se dobře snoubí s čerstvým ovocem, jako jsou jahody, maliny, broskve, případně i meruňky.
      </li>
    </ul>
    <h id="dalsi" var="inputvar-pribuzne_h">
      n/a
    </h>
    <desc>
      n/a
    </desc>
    <p var="inputvar-relation@var">
      Příbuzné články nejsou k dispozici
    </p>
    <ul var="doclist-stitek">
      <li>n/a
      </li>
    </ul>
    <p var="inputvar-taglist" class="taglist">
      n/a
    </p>
  </section>
</body>
